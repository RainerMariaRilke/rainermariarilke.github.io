<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="https://rilke.pl/" />
<title>Rainer Maria Rilke &middot; Publikacje</title>
<meta name="description" content="Rilke. Poeta. Księgozbiór. Świat wczorajszy.">
<meta name="author" content="Dariusz Guzik">
<link rel="stylesheet" type="text/css" href="rilke.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>


<body class="kb">

<header>
	<h1><a href="https://rilke.pl">Rainer Maria Rilke</a></h1>
	<nav>
	<ul>
	<li><a href="https://rilke.pl/poeta">Poeta  &middot;</a></li>
	<li><a href="https://rilke.pl/ksiegozbior">Księgozbiór  &middot;</a></li>
	<li><a href="https://rilke.pl/swiat-wczorajszy">Świat wczorajszy</a></li>
    </ul>
	</nav>
</header>

<main>		
			
<article>

<h2>Publikacje</h2>

<h4><a href="biografie-i-wspomnienia">Biografie i wspomnienia</a></h4>

<h5><a href="donald-prater-dzwieczace-szklo">Donald A. Prater <cite>Dźwięczące szkło. Rainer Maria Rilke. Biografia</cite></a></h5>

<p>Angielski dyplomata i germanista Donald A. Prater stworzył najlepszą i najdokładniejszą biografię Rilkego, jaką kiedykolwiek napisano i jaką, wedle słów krytyki, <cite>można sobie w ogóle wyobrazić</cite>. Podobną opinię wyraził w korespondencji z tłumaczem wydania polskiego wnuk poety Christoph Sieber-Rilke.</p>

<h5><a href="marie-von-thurn-und-taxis-wspomnienie-o-rainerze-marii-rilkem">Marie von Thurn und Taxis <cite>Wspomnienie o Rainerze Marii Rilkem</cite></a></h5>

<p>Po śmierci <cite>niezrównanego poety i drogiego, wiernego przyjaciela</cite> księżna Marie Taxis pragnęła utrwalić na papierze swe wspomnienia, <cite>wspomnienia tak drogie memu sercu i być może również tym, którzy znali i darzyli uczuciem tego nieodżałowanego, przedwcześnie zmarłego człowieka</cite>.</p>

<h5><a href="fritz-raddatz-byt-niezmierzony">Fritz J. Raddatz <cite>Rainer Maria Rilke. Byt niezmierzony. Biografia</cite></a></h5>

<p>Fritz J. Raddatz, znakomity niemiecki publicysta, kreśli wspaniały portret światowej sławy poety Rainera Marii Rilkego, w subtelny sposób przeplatając opowieść o życiu analizą jego twórczości.</p>


<p>Gunnar Decker
Rilke. Odłegły mag
Biografia
{Rilke. Der ferne Magier
Eine Biographie}

Nawet po ponad stu latach Rainer Maria Rilke otwiera przed nami wrota świata. Uwodzi swoich czytelników egzystencjalnymi pytaniami i żąda postanowień: Musisz swe życie odmienić. Biograf Gunnar Decker podkreśla, że jego poezja była zawsze reakcją na kryzysy teraźniejszości, próbą stworzenia alternatywnego świata, który okazał się dla samego autora bardziej znośny niż ten, który znalazł w Pradze, Monachium, Worpswede, Moskwie, Berlinie, Rzymie, Duino, Wenecji czy Paryżu. Niespokojne życie Rilkego oraz jego twórczość, która obraca się wokół pytań metafizycznych, wydają się z sobą w wyjątkowy sposób splecione. W swojej biografii Decker porusza również kwestie trudnych relacji Rilkego z matką Phią czy braku rodzinnych więzi z żoną Clarą i córką Ruth. Opisuje jego zmagania z własnym upadkiem, co stanowi klucz do zrozumienia jego twórczości, oraz podaje powody jego decyzji, by po pierwszej wojnie światowej na zawsze opuścić granice Niemiec i osiąść w Szwajcarii.

Deckerowi udaje się opisać życie Rilkego z krytyczną empatią i wielką umiejętnością narracji. W wielu momentach lektury odległy mag staje się zadziwiająco bliski.
Hilmar Klute, Süddeutsche Zeitung</p>

	
	<p>
		Rachel Corbett
Musisz swe życie odmienić. Rainer Maria Rilke i Auguste Rodin
{You Must Change Your Life: The Story of Rainer Maria Rilke and Auguste Rodin}


Niezwykła historia jednej z najbardziej owocnych przyjaźni we współczesnej sztuce i literaturze.
Listy do młodego poety Rainera Marii Rilkego to jedna z najbardziej lubianych książek XX wieku. Sprzedała się w milionach egzemplarzy i zainspirowała całe pokolenia swoją ożywczą mądrością na temat tego, jak prowadzić artystyczne życie. W książce You Must Change Your Life autorka Rachel Corbett opowiada niezwykłą, długo skrywaną historię o tym, skąd wzięły się idee Rilkego.
W 1902 roku Rilke wyjechał do Paryża w celu napisania krótkiej książki o rzeźbiarzu Auguście Rodinie. Obaj stanowili niemal swoje przeciwieństwa: Rodin już po sześćdziesiątce, notoryczny kobieciarz, artysta powszechnie znany i doceniany; Rilke zaś ledwie po dwudziestce, subtelny, w świecie artystycznym jeszcze nieznany. Mimo to od razu się zaprzyjaźnili i przez kilka następnych lat ściśle z sobą współpracowali jako mistrz i uczeń. Rilke przez pewien czas był sekretarzem rzeźbiarza.
Z werwą i wielką wnikliwością Corbett przenosi czytelników do Paryża przełomu XIX i XX wieku, aby odkryć dzieje tej zadziwiającej przyjaźni i rozwój ich wpływowych idei na sztukę i kreatywność. Autorka uchwyciła świt modernizmu, rodzącego się wraz z pojawieniem się tak charyzmatycznych postaci jak Paul Cézanne, Henri Matisse, Isadora Duncan, George Bernard Shaw i Jean Cocteau, a także powstanie koncepcji empatii w pionierskich pracach Zygmunta Freuda, Carla Junga i Georga Simmla. Corbett kreśli również sylwetki kobiet obecnych w życiu owych mężczyzn, z których wiele było cenionymi pisarkami i artystkami: muzy Rodina Camille Claudel, żony Rilkego Clary Westhoff oraz niezwykłej Lou Andreas-Salomé, muzy Nietzschego i długoletniej przyjaciółki Rilkego.
You Must Change Your Life to żywy portret wyjątkowej przyjaźni Rilkego i Rodina, rozdzierającego serce rozłamu i poruszającego pojednania, a także świadectwo tego, w jaki sposób ich praca odbija się echem po dziś dzień.


Pełna empatii i wyobraźni, dogłębnie udokumentowana biografia.
– The New Yorker

Rachel Corbett daje elegancki i poruszający opis tego, co stało się kulturowym punktem zwrotnym, widzianym oczami dwóch bardzo różnych artystów.
– Luke Barr, autor książki Provence

W swojej prozie Rachel Corbett splata dwa potężne węże sztuki: giętkość plastycznego ciała i erotyzmu Rodina oraz niekończące się liryczne rzeki Rilkego. Otwierają się nowe portale estetycznych intonacji; niewidzialne elementy stają się widoczne.
– Jerry Saltz, starszy krytyk sztuki, New York Magazine

Spektakularna. Wielowarstwowa i liryczna analiza osobistych, interpersonalnych i kulturowych sił stojących za i wokół kultowych Listów do młodego poety Rainera Marii Rilkego.
– Maria Popova, Brainpickings

Autorka zabiera czytelników w głąb literackiego i artystycznego świata początku XX wieku. Lektura obowiązkowa.
– Alanna Martinez, Observer

Znacznie więcej niż historia młodego Rilkego, służącego jako osobisty sekretarz i powiernik Rodina. Przepełniona relacjami z pierwszej i drugiej ręki o artystach i ich środowisku, książka jest badaniem szorstkiego jak i dlaczego twórczości artystycznej, a także kosztów takiego życia.
– Sarah Roffino, Brooklyn Rail

Wciągająca narracja. Corbett pisze ostrą prozę, która trafia w sedno.
– Daniel Larkin, Hyperallergic
</p>

	<p>
		Gunnar Decker
Rilke. Odłegły mag. Biografia
{Rilke. Der ferne Magier. Eine Biographie}


Żaden inny niemieckojęzyczny poeta nie wywarł tak ogromnego wpływu na dwudziestowieczną literaturę jak Rainer Maria Rilke. W 2025 roku przypada stopięćdziesiąta rocznica jego urodzin, a w 2026 setna rocznica śmierci.
Na przestrzeni owych stu minionych lat jego wizerunek w oczach potomnych ulegał przemianie. Po okresie bezwarunkowego hołdu, którego dowodem książki Fritza Klatta i Hermanna Kunischa, pojawiła się polemika ze strony Egona Schwarza. Została ona złagodzona przez wyważone portrety historyczno-literackie Wolfganga Leppmanna Rilke. Sein Leben, seine Welt, sein Werk z roku 1981 oraz Donalda Pratera, autora jednej z najbardziej szczegółowych biografii Rilkego Ein klingendes Glas z roku 1986 (wydanie polskie Dźwięczące szkło, 2004). Warto wspomnieć również o dwutomowym dziele Ralpha Freedmana Life of a Poet z roku 1998.
Najnowsza biografia Rainera Marii Rilkego autorstwa Gunnara Deckera ukazała się w listopadzie 2024 roku i jest podzielona na osiem rozdziałów (plus prolog oraz epilog). Zawiera dodatkowo bibliografię, kalendarium, ograniczone do niezbędnego minimum przypisy podające głównie źródła cytatów, indeks osobowy oraz wykaz zamieszczonych w książce czarnobiałych reprodukcji.
Odkąd Ingeborg Schnack opublikowała w roku 1975 nakładem Insel Verlag monumentalną Rilke Chronik (2 tomy, ponad 1400 stron), życie Rilkego zostało bardzo szczegółowo udokumentowane. Nie jest to potoczysty tekst, to szczegółowe kalendarium życia i twórczości, niemniej praca ta sama stała się biografią. Od roku jej wydania publikowane są jednak kolejne tomy epistolograficznej spuścizny poety. Najważniejszym z nich jest obszerna korespondencja Rilkego z matką Phią, ponad 1100 listów zebranych w tomie Briefe an die Mutter z roku 2009. To jedno z najczęściej cytowanych przez Deckera źródeł, do którego będzie się musiał odwoływać każdy kolejny biograf Rilkego.
Prawdziwą gratką dla wielbicieli poety stała się wiadomość, iż jego spuścizna, od prawie stu lat przechowywana pod bacznym okiem wnuka Rilkego, Christopha Siebera-Rilkego i jego żony Helli w archiwum rodzinnym w Gernsbach, do którego dostęp był nader ograniczony, została przekazana w grudniu 2022 roku przez jego spadkobierców do Deutsches Literaturarchiv w Marbach.
Archiwum obejmuje łącznie ponad 10 000 odręcznie zapisanych stron ze szkicami utworów i notatkami, około 8 800 listów oraz ponad 470 książek i czasopism z biblioteki poety, opatrzonych licznymi adnotacjami, marginaliami i dedykacjami. Ponadto 131 nieznanych wcześniej rysunków Rilkego, około 360 fotografii oraz inne materiały biograficzne. Dokumenty pochodzą ze wszystkich okresów jego życia: od pierwszych fotografii i dziecięcych rysunków czterolatka, poprzez szkolne podręczniki, po wiersz Przyjdź, ty ostatnie cierpienie, który poeta zapisał w notatniku na krótko przed śmiercią.
Zachowały się rękopiśmienne odpisy prawie każdego utworu Rilkego. 86 notatników, oprócz zapisków o charakterze pamiętnikarskim, zawiera także notatki, fragmenty, szkice wierszy oraz listów.
Niezwykle obszerna korespondencja Rilkego, uważana przez uczonych za istotną część jego literackiego dorobku, obejmuje 2500 listów poety liczących ponad 7500 stron oraz około 6300 listów pisanych do niego. Wśród adresatów widnieją Lou Andreas-Salomé, Max Brod, Hans Carossa, Eugène Carrière, Eleonora Duse, Stefan George, André Gide, Oskar Maria Graf, Gerhart Hauptmann, Hermann Hesse, Hugo von Hofmannsthal, Harry Graf Kessler, Ellen Key, Paul Klee, Oskar Kokoschka, Annette Kolb, Karl Kraus, Else Lasker-Schüler, Gustav Meyrink, Robert Musil, Boris Pasternak, Alfred Polgar, Walter Rathenau, Auguste Rodin, Romain Rolland, Arthur Schnitzler, Georg Simmel, Paul Valéry, Heinrich Vogeler, Clara Westhoff-Rilke i Stefan Zweig. 
Po zarchiwizowaniu materiały zostaną udostępnione badaczom twórczości Rilkego w formie cyfrowej. Ich różnorodność zostanie zaprezentowana szerszej publiczności na dużej wystawie w Deutsches Literaturarchiv w Marbach; inauguracja planowana jest z końcem 2025 roku, w stopięćdziesiątą rocznicę urodzin poety.

Książka Gunnara Deckera Odłegły mag w zajmujący sposób przybliża postać Rilkego przede wszystkim jako targanego sprzecznościami człowieka, a nie tylko znamienitego artysty i najwybitniejszego poety niemieckojęzycznego dwudziestego stulecia. Autor opisuje jego nieustanne kłopoty finansowe i zmagania o pozyskanie środków do życia, jego legendarną wręcz bezdomność (choćby w postaci braku stałego adresu zamieszkania; jaki wspomina Stefan Zweig: „Z Rilkem trudno było się skontaktować. Nie miał domu, nie miał adresu, pod którym można by go szukać, nie miał stałego miejsca zamieszkania, nigdzie nie pracował. Stale podróżował po świecie i nikt, nawet on sam nie wiedział z góry, dokąd go oczy poniosą”). Decker zwraca też uwagę na jego zaborczą, „wampirzą” naturę – Rilke nigdy nie miał żadnych zahamowań, by prosić innych o wszelkiego rodzaju pomoc, choć jednocześnie okazywał się odporny na troski i zmartwienia innych.
Biograf poddaje analizie punkty zwrotne w życiorysie poety oraz bada rządzące jego życiem sprzeczności. Dokumentuje również spotkania poety z ludźmi i odwiedza miejsca, które znalazły oddźwięk w jego twórczości.
W kwestiach finansowych Rilke okazywał niedojrzałość i niefrasobliwość, a jego zamiłowanie do klasztornej wręcz ascezy kłóciło się z zamiłowaniem do luksusu. Lubił zatrzymywać się w najlepszych hotelach i oczywiście podróżować pierwszą klasą.
Biograf ukazuje ambiwalentny stosunek poety do obojga rodziców – synem targają sprzeczne uczucia wobec niekochanej, acz literacko uzdolnionej matki (to ona zaszczepiła w nim upodobania poetyckie) oraz wobec ojca, będącego wyimaginowanym wzorem oficera, a zarazem narzucającego synowi znienawidzoną przezeń karierę wojskową. Autor szczegółowo naświetla trudne relacje Rilkego z matką Phią, rozczarowaną po stracie pierworodnej córki. Jej dewocyjnego katolicyzmu poeta nigdy nie zaakceptował. Decker obficie czerpie z opublikowanych niedawno (w roku 2009) listów poety do matki.
Autor książki odtwarza duszną atmosferę rodzinnej dla Rilkego Pragi oraz sytuację praskich Niemców, będących tamtejszą mniejszością językową.
Ukazuje stopniową ewolucję stylu poetyckiego Rilkego – od przesadnej uczuciowości (dominującej w pierwszych tomach poezji) ku poezji rzeczy (której kulminację stanowią oba zbiory Nowych wierszy), od prowincjonalności środowiska artystycznego Pragi i Niemiec po nowoczesność i modernizm europejskiego Paryża.
Autor nie zapomina o perspektywie zagubienia, towarzyszącego Rilkemu po ukończeniu każdego ważnego dzieła, szczególnie po wydaniu Maltego.
Przypomina również o trudnym małżeństwie Rilkego z Clarą Westhoff oraz podaje szczegóły dotyczące rozważanego, acz nigdy nieprzeprowadzonego rozwodu.
Decker sięga po najnowszy stan wiedzy – napomyka na przykład o losie ulubionego przez poetę weneckiego Giardini Eden (uległ zniszczeniu w roku 2019); kreśli także losy Angeli Guttmann, która nie zmarła wkrótce po roku 1920 (jak podaje Ingeborg Schnack w Rilke Chronik), tylko dożyła lat 95 i zmarła w Moskwie.
Autor podaje również przykłady kongenialnych przekładów Rilkego z języka francuskiego.
Poznajemy słabo dotąd opisane stosunki łączące poetę z jego sekretarkami z okresu szwajcarskiego; o jednej z nich napisał nawet (w liście do swej powiernicy Nanny Wunderly-Volkart): „jakże ona działa mi na nerwy!”.
Decker zwraca uwagę na fakt, że nawet na łożu śmierci Rilke nie zmienia tonu listów pisanych przez całe życie do matki, odgrywając ustawicznie rolę oddanego i kochającego syna, od której zawsze dostaje w prezencie na urodziny… jedwabne chusteczki.
Autor uznaje Rilkego za pioniera kąpieli nago (zażywanych podczas pobytu poety w Viareggio), pisarkę Ellen Key za pierwowzór współczesnej influencerki, a także przypomina opinię Claire Goll o Rilkem jako „opętanym seksem uwodzicielu”.
Istotnym aspektem poruszanym przez autora biografii jest kultywowana przez Rilkego samotność. Gdy tylko kobiety żądały od niego zbyt wiele, wycofywał się i praktykował prawdziwą bliskość poprzez oddalenie – przede wszystkim w swoich niezliczonych, zawsze wyrafinowanych i starannie przepisywanych listach. Kiedy Mimi Romanelli, którą na krótko zauroczył się w Wenecji (w roku 1910), zanadto się doń zbliżyła, z okrutną szczerością napisał do niej w liście: „Wyjeżdżam roztargniony i znużony. Proszę nie zapominać, że samotność jest moim przeznaczeniem, że nie wolno mi nikogo pragnąć, że cała moja siła ma swe źródło właśnie w owym odosobnieniu… Błagam tych, którzy mnie kochają, by pokochali moją samotność…”.
Biografię Deckera czyta się znakomicie. Autor potrafi umiejętnie okiełznać bogactwo zebranego materiału i imponuje przede wszystkim empatią. To opowieść o Rilkem jako człowieku, która w niczym nie umniejsza jego poetyckiej wielkości.
	</p>
	
</article>

</main>
			
<footer>
<p class="copyright">&copy; Dariusz Guzik</p>
<p class="impressum"><a href="https://rilke.pl/impressum">Impressum</a></p>
</footer>

</body>
</html>
