<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="https://rilke.pl/" />
<title>Rainer Maria Rilke &middot; Rilke we wspomnieniach</title>
<meta name="description" content="Rilke. Poeta. Księgozbiór. Świat wczorajszy.">
<meta name="author" content="Dariusz Guzik">
<link rel="stylesheet" type="text/css" href="rilke.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>


<body class="pt">

<header>
	<h1><a href="https://rilke.pl">Rainer Maria Rilke</a></h1>
	<nav>
	<ul>
	<li><a href="https://rilke.pl/poeta">Poeta  &middot;</a></li>
	<li><a href="https://rilke.pl/ksiegozbior">Księgozbiór  &middot;</a></li>
	<li><a href="https://rilke.pl/swiat-wczorajszy">Świat wczorajszy</a></li>
    </ul>
	</nav>
</header>

<main>		
			
<article>

<h2>Rilke we wspomnieniach</h2>

<h4>Byliśmy rodzeństwem</h4>

<p>Byłam przez lata Twoją żoną, boś Ty stał mi się najpierwszą, najrzeczywistszą rzeczywistością, jednością ciała i człowieczeństwa, prawdziwym tworem życia. Słowo w słowo mogłam Ci wyznać to samo, coś Ty mi wyznał mową miłości: <i>Ty jedna jesteś rzeczywista</i>.</p>

<p>Byliśmy małżonkami, zanim jeszcze staliśmy się przyjaciółmi, i zaprzyjaźniliśmy się nie z wyboru, ale na mocy jakichś wewnętrznych zaślubin. Nie szukały się w nas dwie połowy, zaskoczona jedność rozpoznawała siebie ze zdumieniem w drugiej, nieobjętej jedności. Byliśmy rodzeństwem, ale jak przed praczasem, zanim jeszcze kazirodztwo stało się grzechem.</p>

<p class="ft">— <span>Lou Andreas-Salomé</span> na kartach swych wspomnień, przeł. W. Markowska</p>


<h4>Zaślubiony śmierci</h4>

<p>W czerwcu roku 1922 udałam się do Sierre na spotkanie z Rainerem Marią Rilkem; mieszkający w Muzot poeta pragnął przeczytać mi swe Elegie, które rozpoczął pisać w roku 1912 w Duino i ukończył dopiero po dziesięciu długich latach. Dlaczego nie potrafiłam podówczas zrozumieć, iż był to człowiek zaślubiony śmierci…</p>

<p>Czyż kiedykolwiek widziałam bardziej promienne oblicze, czy wsłuchiwałam się w słowa skrzące się milszą błogością? Odniosłam wrażenie, że poznał on tajemnicę życia; radość i cierpienie, pomyślność i nieszczęście, życie i śmierć — wszystko uznał za właściwe, wszystko przyjął z aprobatą, pełen niewymownej radości odnalazł dla wszystkiego zrozumienie. Ja zaś, kiedy spoglądałam na niego i słuchałam jego głosu, odczułam głębokie wzruszenie, widząc, jak tę twarz, poddaną zazwyczaj bezbrzeżnej melancholii, opromienia szczęście.</p>

<p>Winnam była wówczas zrozumieć, iż poeta sięgnął szczytu, wspiął się na najwyższy wierzchołek i spojrzał w oblicze Boga — a potem miał przed sobą już tylko śmierć.</p>

<p>Jako że śmierć nadeszła i zabrała nam niezrównanego poetę tudzież drogiego i oddanego przyjaciela, pragnę oto spisać moje własne wspomnienie o nim, wspomnienie tak drogie memu sercu i być może również tym, którzy znali i darzyli uczuciem tego nieodżałowanego, przedwcześnie zmarłego człowieka.</p>

<p>Na kartach moich dzienników odnajduję notatki, skreślone po niemiecku, przeważnie jednak po francusku, nierzadko jeszcze tego samego dnia. Przepisuję je w brzmieniu nieomal dosłownym, poczynając od wspomnienia naszego pierwszego spotkania w Paryżu w grudniu roku 1909.</p>

<p>Owszem, znałam już wówczas większość jego publikacji, dużo też o nim usłyszałam z ust naszego wspólnego przyjaciela, dr. Rudolfa Kassnera. Pewnego wieczoru w Wiedniu Kainz deklamował jego wiersze, które uczyniły na mnie przejmujące wrażenie. Wiedziałam, że Rilke przebywa w Paryżu, słyszałam także o uwielbieniu, jakim darzył comtesse de Noailles, którą pewnego razu spotkał był przelotnie w atelier Rodina.</p>

<p class="ft"><span>— Marie von Thurn und Taxis</span> <cite>Wspomnienie o Rainerze Marii Rilkem</cite>
<h4>Aż do zapamiętania</h4>

<p>Mówił mi o swej pracy podczas naszego wspólnego pobytu w Paryżu; siedzieliśmy wtedy w jego wspaniałym, jeszcze przez samego Rodina umeblowanym refektarzu Sacré Coeur przed olbrzymią terasą, znad której z opuszczonego, zdziczałego ogrodu dolatywał zapach kwitnącej, wczesnej wiosny, towarzyszący owym długim tygodniom poświęconym pracy aż do zapamiętania.</p>

<p>Mówił o transie tworzenia, który zawładnął nim do tego stopnia, że w tym upojeniu pracą mieszała mu się rzeczywistość z postaciami i epizodami jego dzieła; mówił też o przymusie, co mu kazał na miejsce swego dzieciństwa, którego właściwie nie miał, które go ominęło, stworzyć sobie inne, własne.</p>

<p>Nigdy nie zapomnę jego spojrzenia, oczy jego jakby przenikały na wskroś to lato kwitnące przed nami, gdy głosem pełnym smutku mówił: Widzisz, bo z tym jest jak w baśni, gdzie wrzuca się zaklętego bohatera w głębię studni o północy, a po trzech nocach wybija godzina jego wyzwolenia. Nadaremnie — bo skąd czerpać odwagę?</p>

<p class="ft">— <span>Lou Andreas-Salomé</span> na kartach swego wspomnienia <cite>Rainer Maria Rilke</cite>, przeł. A. Milska</p>


<h4>Dokąd oczy poniosą</h4>

<p>Wokół Rilkego cisza narastała jakby sama z siebie, gdziekolwiek się znalazł. Bronił się przed wszelkim hałasem, nawet własnej sławy, która — jak to pięknie powiedział — jest niczym innym niż <i>sumą wielu nieporozumień gromadzących się wokół jednego nazwiska</i>.</p>

<p>Z Rilkem trudno było się skontaktować. Nie miał domu, nie miał adresu, pod którym można by go szukać, nie miał stałego miejsca zamieszkania, nigdzie nie pracował. Stale podróżował po świecie i nikt, nawet on sam nie wiedział z góry, dokąd go oczy poniosą. Dla jego niezmiernie czułej i wrażliwej duszy powzięcie jakiejkolwiek decyzji, wszelkie planowanie i zapowiadanie było już ciężarem…</p>

<p class="ft">— <span>Stefan Zweig</span> <cite>Świat wczorajszy</cite>, przeł. M.&nbsp;Wisłowska</p>


<h4>Drogi Rilke</h4>

<p>Widzę w nim, kocham w nim najsubtelniejszego i&nbsp;najbardziej uduchowionego z ludzi tego świata, człowieka najgłębiej nawiedzanego przez dziwne lęki i przez wszystkie tajemnice ducha.</p>

<p class="ft">— <span>Paul Valéry</span>, 1927</p>

</article>

</main>
			
<footer>
<p class="copyright">&copy; Dariusz Guzik</p>
<p class="impressum"><a href="https://rilke.pl/impressum">Impressum</a></p>
</footer>

</body>
</html>