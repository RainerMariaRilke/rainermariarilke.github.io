<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="https://rilke.pl/" />
<title>Rainer Maria Rilke &middot; Sto lat temu &middot; Rok 1915</title>
<meta name="description" content="Rilke. Poeta. Księgozbiór. Świat wczorajszy.">
<meta name="author" content="Dariusz Guzik">
<link rel="stylesheet" type="text/css" href="rilke.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>


<body class="slt">

<header>
	<h1><a href="https://rilke.pl">Rainer Maria Rilke</a></h1>
	<nav>
	<ul>
	<li><a href="https://rilke.pl/poeta">Poeta  &middot;</a></li>
	<li><a href="https://rilke.pl/ksiegozbior">Księgozbiór  &middot;</a></li>
	<li><a href="https://rilke.pl/swiat-wczorajszy">Świat wczorajszy</a></li>
    </ul>
	</nav>
</header>

<main>		
			
<article>

<h2>Rok 1915</h2>

<h4>Listopad</h4>
<p>Dziewiątego listopada, podczas pobytu Rilkego w Monachium, powstaje osobliwy wiersz <cite>Der Tod</cite>. Poeta wpisze go jako ostatni utwór do „błękitnej książeczki” księżnej Marie von Thurn und Taxis. Wiersz zostanie opublikowany w „Insel-Almanach auf das Jahr 1919”.</p>

<p class="citt">Tu stoi śmierć, błękitnawy odwar<br />
w filiżance bez podstawki.<br />
Niezwykłe miejsce dla filiżanki:<br />
stoi na wierzchu dłoni…</p>

<p class="ft">{przeł. M. Jastrun}</p>

<p>Dwudziestego drugiego bądź dwudziestego trzeciego listopada natomiast Rilke zapisuje wersy przyszłej <cite>Czwartej elegii duinejskiej</cite>.</p>

<p class="citt">O drzewa życia, kiedy zimujące?<br />
Myśmy niezgodni. I nie jak wędrowne<br />
ptaki w porozumieniu z sobą. Prześcignięci,<br />
spóźnieni, narzucamy się gwałtownie<br />
wiatrom, by spaść na obojętny staw.</p>

<p class="ft">{przeł. M. Jastrun}</p>

<h4>Jesień</h4>
<p>W Monachium Rilke po raz ostatni spotyka się z matką. Niedługo potem ułoży poeta wiersz <cite>Ach wehe, meine Mutter reißt mich ein</cite>.</p>

<p class="citt">O ja nieszczęsny, że mnie matka burzy.<br />
Za głazem głaz sam siebie budowałem<br />
i stałem już jak dom nieduży pod olbrzymiego dnia nawałem,<br />
sam jeden w burzy.<br />
A tutaj matka przyjdzie i mnie burzy.</p>

<p class="ft">{przeł. A. Pomorski}</p>

<p>W trakcie krótkiego pobytu w mieście Phię Rilke poznaje wówczas również Hertha Koenig, która poświęci jej wspomnienia, zebrane w opublikowanej w roku 1963 książce <cite>Rilkes Mutter</cite>.</p>


<h4>4 września</h4>
<p>Rilke dowiaduje się, że zarekwirowano jego paryskie mieszkanie, a wszystkie rzeczy, jakie w nim pozostawił, wyjeżdżając latem roku 1914 do Niemiec, wystawiono na licytację, pod pretekstem odzyskania zaległego czynszu. Przepadły wszystkie jego książki, notatki, nieliczne pamiątki rodzinne, a także wiele spośród rękopisów oraz listów, w tym listy od Rodina i Eleonory Duse.<br />
Kiedy do poety dotarła ta przykra wiadomość, owładnęło nim  przeszywające uczucie straty.</p>

<p class="citt">Dla kogoś, kto choć trochę pilniejszy ode mnie, byłby to znakomity powód, by zacząć wszystko na nowo, mężnie, nawet zuchwale — zgadzam się, lecz czyż zdobędę się na to, czy starczy mi sił, młodości, zdecydowania? Odkąd Malte zamknął się za mną, stoję niczym nowicjusz, nowicjusz, który jednak niczego nie rozpoczyna…</p>

<h4>Od 14 czerwca do 11 października</h4>
<p>Rilke gości w monachijskim mieszkaniu Herthy Koenig przy Widenmayerstraße 32. „Otacza mnie zupełna cisza, każdego dnia noszę w sobie błogosławieństwo i podziękę dla Pani za to piękne schronienie” — pisał poeta w liście do swej wielkodusznej przyjaciółki. W jednym z wykwintnie urządzonych pokoi wisiało płótno Picassa <cite>La famille des Saltimbanques</cite> (<cite>Rodzina kuglarzy</cite>, <cite>Linoskoczkowie</cite>) — obraz, który „w jednej chwili” objawił mu naturę artysty. „To bez wątpienia jedno z najważniejszych malowideł naszej sztuki”. Motyw kuglarzy i ich losu powróci po latach na kartach <cite>Elegii duinejskich</cite>.</p>
			
<h4>Wiosna/Lato</h4>
<p>Rilke pisze <cite>Początek miłości</cite> (<cite>Liebesanfang</cite>), wiersz rozpoczynający się od słów: <cite>O, uśmiech, pierwszy uśmiech, ten nasz uśmiech</cite>. Poeta włączy go do rękopiśmiennego odpisu sporządzonego dla Richarda von Kühlmanna.</p>

<p class="citt">— I skłony wierzchołków<br />
wobec czystego, ubiegającego przyszłość<br />
nocnego nieba, powściągnęły uśmiech<br />
ukrócając go przed zachwyconą<br />
przyszłością w twarzy.</p>

<p class="ft">{przeł. M. Jastrun}</p>

<h4>Od 19 marca do 27 maja</h4>
<p>Rilke gości u siebie w Monachium Lou Andreas-Salomé. W owym czasie przebywa w tym mieście również Clara Westhoff z córką Ruth. Monachium skupiało wówczas spore grono intelektualistów, pisarzy i artystów, z którymi Rilke, Lou oraz Loulou Albert-Lazard często się spotykali. Wśród nich znaleźli się m.in. Max Scheler, Ricarda Huch, Anette Kolb, Hertha Koenig, Hans Carossa, Regina Ullmann i Paul Klee.</p>


<h4>Zima 1914/1915</h4>
<p>Na przełomie roku powstają szkice kilku utworów, m.in. <cite>Einmalige Straße wie ein Sternenfall</cite>, <cite>Du nur, einzig du bist</cite> oraz <cite>Nur das Geräusch</cite>. Z końcem roku 1914 Rilke zapisuje również ostateczną redakcję wiersza <cite>Immer wieder, ob wir der Liebe Landschaft auch kennen</cite> (<cite>Wciąż tak samo, choć znamy krajobraz miłości</cite>), który zostanie opublikowany w „Insel-Almanach auf das Jahr 1923”.</p>
			

</article>

</main>

			
<footer>
<p class="copyright">&copy; Dariusz Guzik</p>
<p class="impressum"><a href="https://rilke.pl/impressum">Impressum</a></p>
</footer>

</body>
</html>