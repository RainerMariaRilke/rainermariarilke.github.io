<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="https://rilke.pl/" />
<title>Rainer Maria Rilke &middot; Księga obrazów</title>
<meta name="description" content="Rilke. Poeta. Księgozbiór. Świat wczorajszy.">
<meta name="author" content="Dariusz Guzik">
<link rel="stylesheet" type="text/css" href="rilke.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>

<body class="kb">

<header>
	<h1><a href="https://rilke.pl">Rainer Maria Rilke</a></h1>
	<nav>
	<ul>
	<li><a href="https://rilke.pl/poeta">Poeta  &middot;</a></li>
	<li><a href="https://rilke.pl/ksiegozbior">Księgozbiór  &middot;</a></li>
	<li><a href="https://rilke.pl/swiat-wczorajszy">Świat wczorajszy</a></li>
    </ul>
	</nav>
</header>

<main>		
			
<article>

<h2>Księga obrazów</h2>

<h4>Słowa przed zaśnięciem</h4>

<p>Chciałbym z kimś razem zaśpiewać,<br />
przy kimś siedzieć i być.<br />
Chciałbym kołysać cię, nucić,<br />
być, gdy się budzisz, zasypiasz.<br />
Chciałbym w domu jedynym być,<br />
kto by wiedział: noc była zimna.<br />
I chciałbym słuchać z uwagą<br />
ciebie i świata, i lasu.<br />
Zegary zwołują się biciem,<br />
i widzi się czasu głąb.<br />
A tam w dole obcy ktoś idzie,<br />
i psa obcego lęk zdjął.<br />
I będzie cisza. I wzrok moich oczu<br />
cały na tobie spocznie;<br />
i łagodnie cię weźmie i opuści cię trwożnie,<br />
gdy coś poruszy się w mroku.</p>

<p class="ft">{Zum Einschlafen zu sagen z tomu Das Buch der Bilder, przeł. Andrzej Lam}<br />
{Pierwodruk: „Księga obrazów. Ofiary dla Larów. Chrystusowe wizje”. Przeł. Andrzej Lam. Warszawa 2009}</p>


<h4>Mówić przy zasypianiu</h4>

<p>A niechże ja kogoś do snu utulę,<br />
posiedzę przy kimś, pobędę.<br />
A niech ja śpiewaniem ukołyszę cię czule,<br />
z twym snem, z przebudzeniem się sprzędę.<br />
<br />
Niech będę ten jeden jedyny w domu,<br />
co noc poznał z mrozem kosmosu.<br />
Niech wsłucham się w głąb, i nasłucham ogromu —<br />
ciebie i lasu, i losu.<br />
<br />
Biją zegary, nawołują się w dźwięku,<br />
i czas prześwieca jak rzeka.<br />
Pies obcy gdzieś naszczekuje po ciemku<br />
w dole na obcego człowieka.<br />
<br />
A potem cisza. I w ciszy potężnej<br />
nie odrywam od ciebie wzroku —<br />
zatrzymanej w nim miękko i niedosiężnej,<br />
gdy rzecz jakaś przesuwa się w mroku.</p>

<p class="ft">{Zum Einschlafen zu sagen z tomu Das Buch der Bilder, przeł. Adam Pomorski}<br />
{Pierwodruk: „Sonety do Orfeusza i inne wiersze”. Wybrał i przełożył Adam Pomorski. Kraków 1994}</p>


<h4>Cisza</h4>

<p>Słyszysz, kochana, wznoszę ręce — słyszysz<br />
szelesty…<br />
Jakież mogłyby samotnych gesty<br />
nie czuć, że je tłum rzeczy podsłuchuje w ciszy?<br />
Słyszysz, zamykam oczy, lecz ten lekki<br />
szmer dobiega także aż do Ciebie.<br />
Słyszysz, kochana, podnoszę powieki…<br />
… lecz czemu nie ma tu Ciebie.<br />
<br />
Mojego ruchu odbicie najsłabsze<br />
w jedwabnej ciszy znaczy się najtrwalej;<br />
najmniejsze wzruszenie odciska się na zawsze<br />
w napiętej zasłonie oddali.<br />
Na mych oddechach wznoszą się i opadają<br />
gwiazdy.<br />
Do mych warg wonie do wodopoju<br />
płyną w powiewie<br />
i poznaję przeguby<br />
dalekich aniołów.<br />
Tylko tej, o której myślę: Ciebie<br />
nie widzę.</p>

<p class="ft">{Die Stille z tomu Das Buch der Bilder, przeł. Mieczysław Jastrun}<br />
{Pierwodruk: „Poezje”. Przeł. Mieczysław Jastrun. Kraków 1974, 1987, 1993}</p>


<h4>Przypomnienie</h4>

<p>A ty czekasz, ty czekasz na jedno,<br />
co twe życie wzniesie nieskończenie,<br />
na wielkie, niezwykłe zdarzenie,<br />
na kamieni nagłe przebudzenie,<br />
na głębie, co u nóg twych legną.<br />
<br />
Zmierzchają na półkach twoich<br />
rzędy ksiąg w brąz oprawnych, złoconych,<br />
a ty myślisz o krajach zwiedzonych,<br />
o obrazach, o strojach<br />
kobiet znów utraconych.<br />
<br />
I wiesz nagle: to już kiedyś było.<br />
I podnosisz się. I staje w twych progach<br />
jakiegoś roku, co minął,<br />
Postać, Modlitwa, Trwoga.</p>

<p class="ft">{Erinnerung z tomu Das Buch der Bilder, przeł. Mieczysław Jastrun}<br />
{Pierwodruk: „Poezje”. Przeł. Mieczysław Jastrun. Kraków 1974, 1987, 1993}</p>


<h4>Pont du Carrousel</h4>

<p>Szaro na moście stoi ślepiec stary,<br />
jak słup graniczny królestw bez imienia.<br />
On może jądrem jest, środkiem istnienia,<br />
wkoło którego krążą gwiazd zegary,<br />
i konstelacji jasnych centrum cichem.<br />
Bo wszystko przy nim pędzi, błyszczy szychem.<br />
<br />
On jest ten święty, który się nie zmienia,<br />
wstawiony w chaos wielu błędnych dróg,<br />
on jest podziemnych pieczar ciemny próg,<br />
stojący pośród płytkiego plemienia.</p>

<p class="ft">{Pont du Carrousel z tomu Das Buch der Bilder, przeł. Witold Hulewicz}</p>


<h4>Patrzący</h4>

<p>Widzę, w drzewach rośnie burza,<br />
która z niebios zachmurzonych<br />
sięga okien mych strwożonych:<br />
z dala słyszę rzeczy głosy,<br />
lecz nie pojmę ich bez druha,<br />
nie pokocham ich bez siostry.<br />
<br />
Burza idzie i przetwarza,<br />
przez las idzie i przez czas,<br />
wszystko traci ciężar lat:<br />
pejzaż jak w psałterzu fraza,<br />
wieczność, siła i powaga.<br />
<br />
Jakże małe, z czym walczymy,<br />
jak wielkie, co walczy z nami;<br />
gdy zjednamy się z rzeczami,<br />
wielka burza nas powali, —<br />
bez imienia, bez granicy.<br />
<br />
Małe jest, co pokonamy,<br />
małymi czyni zwycięstwo.<br />
Rzeczy wieczne i niezwykłe<br />
łatwo nam się poddać nie chcą.<br />
To jest Anioł, co się zjawił<br />
mężom w Starym Testamencie:<br />
gdy cięciwy wrogów w walce<br />
drżą i brzęczą jak metale,<br />
czuje je między palcami<br />
jak melodie strun zaklęte.<br />
<br />
Kogo Anioł ten zwycięży,<br />
co tak często niecha walki,<br />
idzie prosty, dumny, mężny,<br />
tą hartowną dłonią wsparty,<br />
co, kształtując, go dotknęła.<br />
Już zwycięstwa go nie nęcą,<br />
chce być zwyciężany teraz<br />
siłą coraz potężniejszą.</p>

<p class="ft">{Der Schauende z tomu Das Buch der Bilder, przeł. Andrzej Lam}<br />
{Pierwodruk: „Księga obrazów. Ofiary dla Larów. Chrystusowe wizje”. Przeł. Andrzej Lam. Warszawa 2009}</p>


<h4>O dziewczętach</h4>

<p>Dziewczęta, od was się uczą poeci<br />
to wypowiedzieć, czym jesteście same;<br />
od was się uczą dalekiej przestrzeni,<br />
tak jak wieczory od gwiazd niedosiężnych<br />
biorą naukę, czym się wieczność staje.<br />
<br />
Niech się poecie żadna nie oddaje,<br />
też gdy on wzrokiem o kobietę prosi;<br />
bo tylko jak dziewczyna myśleć o was zdolny:<br />
uczucie wszak w przegubach waszych dłoni<br />
złamałoby się pod ciężkim brokatem.<br />
<br />
Pozwólcie, niech sam będzie w swym ogrodzie,<br />
gdzie co napotkał, do wieczności równał,<br />
tak na codziennie przemierzanej drodze,<br />
jak na ławeczce, w cieniu czekającej,<br />
i w izbie, gdzie wisiała ulubiona lutnia.<br />
<br />
Idźcie!… już zmierzcha. On więcej nie szuka<br />
waszego głosu ni wdzięcznej postaci.<br />
Droga go wzywa daleka i pusta,<br />
i pod ciemnymi wiodąca bukami —<br />
i niema izba, i milczące usta.<br />
… A waszych głosów z daleka już słucha<br />
(wśród ludzi, których zmęczony unika)<br />
i cierpi jego wrażliwość nadczuła<br />
na myśl, że wielu ogląda was z bliska.</p>

<p class="ft">{Von den Mädchen z tomu Das Buch der Bilder, przeł. Andrzej Lam}<br />
{Pierwodruk: „Księga obrazów. Ofiary dla Larów. Chrystusowe wizje”. Przeł. Andrzej Lam. Warszawa 2009}</p>


<h4>Jesienny dzień</h4>

<p>Panie: już czas. Tak silne było lato.<br />
Już na słoneczne rzuć swój cień zegary,<br />
a na rozłogach porozpuszczaj wiatry.<br />
<br />
Rozkaż dojrzewać ostatnim owocom;<br />
niech jeszcze słońce przez dwa dni im sprzyja,<br />
aby nabrzmiały, i napędź z ochotą<br />
ostatnią słodycz do ciężkiego wina.<br />
<br />
Kto nie ma domu, już go nie zbuduje.<br />
Kto jest samotny, już nie będzie inny,<br />
ten będzie czuwał, czytał, pisał długie listy<br />
i po alejach, kiedy mgła się snuje,<br />
w smutku wędrował wśród pędzących liści.</p>

<p class="ft">{Herbsttag z tomu Das Buch der Bilder, przeł. Andrzej Lam}<br />
{Pierwodruk: „Księga obrazów. Ofiary dla Larów. Chrystusowe wizje”. Przeł. Andrzej Lam. Warszawa 2009}</p>


<h4>Dzień jesienny</h4>

<p>Panie: już czas. Tak długo lato trwało.<br />
Rzuć na zegary słoneczne twój cień<br />
i rozpuść wiatry na niwę dojrzałą.<br />
<br />
Każ się napełnić ostatnim owocom;<br />
niech je dwa jeszcze ciepłe dni opłyną,<br />
znaglij je do spełnienia i wpędź z mocą<br />
ostatnią słodycz w ciężkie wino.<br />
<br />
Kto teraz nie ma domu, nigdy mieć nie będzie.<br />
Kto teraz sam jest, długo pozostanie sam<br />
i będzie czuwał, czytał, długie listy będzie<br />
pisał i niespokojnie tu i tam<br />
błądził w alejach, gdy wiatr liście pędzi.</p>

<p class="ft">{Herbsttag z tomu Das Buch der Bilder, przeł. Mieczysław Jastrun}<br />
{Pierwodruk: „Poezje”. Przeł. Mieczysław Jastrun. Kraków 1974, 1987, 1993}</p>


<h4>Trwoga</h4>

<p>W zmarniałym lesie słychać ptaka krzyk,<br />
co dziwny się wydaje w tym zmarniałym lesie.<br />
A przecież tkwi zamknięty ptaka krzyk<br />
w tej jednej spośród wszystkich chwil,<br />
jak niebo wielki w tym zmarniałym lesie.<br />
I wszystko w tym wołaniu się zawiera:<br />
Kraj cały się rozciąga w nim bezgłośnie,<br />
potężny wiatr się tuli doń miłośnie,<br />
a chwila, co na przyszłość się otwiera,<br />
jest blada, cicha, jakby coś wiedziała,<br />
jak gdyby śmierć każdego przeczuwała,<br />
co z tego krzyku rośnie.</p>

<p class="ft">{Bangnis z tomu Das Buch der Bilder, przeł. Andrzej Lam}<br />
{Pierwodruk: „Księga obrazów. Ofiary dla Larów. Chrystusowe wizje”. Przeł. Andrzej Lam. Warszawa 2009}</p>


<h4>Aszantowie</h4>

<p>(Jardin d’Acclimatation)<br />
<br />
Nie, żadnej wizji obcych krajów,<br />
żadnych smagłych kobiet, które<br />
śmiało szaty w tańcu zrzucają.<br />
<br />
Żadnych dzikich i obcych melodii.<br />
I żadnych pieśni, z krwi zrodzonych,<br />
i żadnej krwi, co z głębi krzyczy.<br />
<br />
Żadnych smagłych dziewcząt aksamitnie<br />
w senności tropiku rozłożonych;<br />
i żadnych oczu, co jak oręż błyszczą,<br />
<br />
i ust w uśmiechu szerokich.<br />
I tak cudownego zrozumienia<br />
dla jasnych ludzi próżności.<br />
<br />
I jak mnie trwożyło to patrzenie.<br />
<br />
O jak wierniejsze są zwierzęta,<br />
które u kraty powstają z nadzieją,<br />
nowym rzeczom obce i niechętne,<br />
których nie chcą i nie rozumieją;<br />
cichy ogień je trawi pomału<br />
i zapadają się w siebie jak w noc,<br />
w nowej przygodzie nie biorą udziału<br />
i są samotne ze swą wielką krwią.</p>

<p class="ft">{Die Aschanti z tomu Das Buch der Bilder, przeł. Andrzej Lam}<br />
{Pierwodruk: „Księga obrazów. Ofiary dla Larów. Chrystusowe wizje”. Przeł. Andrzej Lam. Warszawa 2009<br />
Wersja zmieniona przez tłumacza w stosunku do pierwodruku}</p>


<h4>Konfirmanci</h4>

<p>(Paryż, w maju 1903)<br />
<br />
W welonach białych idą konfirmanci<br />
głęboko w świeżą ogrodową zieleń.<br />
Z dzieciństwem swoim się właśnie rozstali,<br />
a co ich czeka, to już inne będzie.<br />
<br />
O, niech nadchodzi! Czy to będzie pauza,<br />
czekanie na następne wybicie godziny?<br />
Już koniec święta, w domu będzie gwarniej<br />
i smutniej długie popołudnie minie…<br />
<br />
To było dorastanie do tej białej szaty<br />
i potem pochód przez ulice strojny,<br />
i potem kościół, niby jedwab chłodny,<br />
i długie świece podobne do alej,<br />
i wszystkie światła lśniły jak klejnoty,<br />
widziane wzrokiem odświętnym i rzadkim.<br />
<br />
I było cicho, kiedy rozbrzmiał śpiew:<br />
Jak chmury się unosił pod sklepienie<br />
i jasny był w spadaniu, niby deszcz,<br />
łagodnie padający na te białe dzieci.<br />
Ich biel się poruszyła jakby w wietrze,<br />
w fałdach się stała nagle kolorowa,<br />
jakby się kwiatów rój tam chował —<br />
kwiaty i ptaki, gwiazdy i postaci<br />
z jakichś pradawnych i dalekich baśni.<br />
<br />
Na dworze dzień był niebieski, zielony,<br />
a w jasnych miejscach z nalotem czerwieni.<br />
Staw się oddalał w falowaniu drobnym,<br />
a wiatr przynosił wieści o kwitnieniu<br />
i śpiewał o ogrodach za miastem daleko.<br />
<br />
I było, jakby rzeczy wieńce nakładały,<br />
stanęły w świetle, w lekkim blasku słońca;<br />
i czucie wszystkich domów znaczyło fasady,<br />
i liczne się otwarły i błyszczały okna.</p>

<p class="ft">{Die Konfirmanden z tomu Das Buch der Bilder, przeł. Andrzej Lam}<br />
{Pierwodruk: „Księga obrazów. Ofiary dla Larów. Chrystusowe wizje”. Przeł. Andrzej Lam. Warszawa 2009}</p>


<h4>Z dzieciństwa</h4>

<p>W pokoju ciemność była istnym skarbem,<br />
gdzie chłopiec siedział cicho jak w ukryciu.<br />
A kiedy matka jak we śnie wchodziła,<br />
drżały naczynia w zacisznej serwantce.<br />
Czuła, że pokój obecność jej zdradza<br />
i całowała chłopca: Ach, tu jesteś?…<br />
A potem na fortepian patrzyli oboje,<br />
bo grała czasem taką pieśń wieczorem,<br />
którą się chłopiec miał przejąć prawdziwie.<br />
<br />
Siedział spokojnie. Patrzył uporczywie<br />
na rękę matki, zgiętą od pierścienia,<br />
co jakby w gęstej śnieżystej zamieci<br />
szła przez białe klawisze.</p>

<p class="ft">{Aus einer Kindheit z tomu Das Buch der Bilder, przeł. Andrzej Lam}<br />
{Pierwodruk: „Księga obrazów. Ofiary dla Larów. Chrystusowe wizje”. Przeł. Andrzej Lam. Warszawa 2009}</p>


<h4>Dzieciństwo</h4>

<p>Tak płynie długi szkolny lęk i czas —<br />
oczekiwanie, ciąg rzeczy ponurych.<br />
O samotności, o czasie przesmutny…<br />
A potem w dal: gwar ulic nieustanny,<br />
na wszystkich placach tryskają fontanny,<br />
w ogrodach tak wielki zdaje się świat —<br />
I przez to wszystko iść z miną pogodną,<br />
inaczej niż inni chodzili i chodzą —<br />
O czasie cudowny, o czasie płynący,<br />
o samotności.<br />
<br />
I na to wszystko się patrzeć uważnie:<br />
panowie, panie; panowie i panie<br />
i dzieci, tak inne i tak kolorowe;<br />
i tutaj dom stoi, tam piesek na drodze<br />
i ufność bezkresna i trwoga tajemna —<br />
O smutku bez sensu, o śnie, o grozo,<br />
o głębi bezdenna.<br />
<br />
I tak się bawić: piłka, obręcz, pierścień,<br />
w jasnym ogrodzie, co powoli blednie,<br />
i jak się zdarzy, potrącać dorosłych<br />
w ślepym i dzikim pośpiechu gonitwy,<br />
wieczorem cicho, drobnymi, równymi<br />
krokami iść do domu w zamyśleniu:<br />
O pojmowanie coraz ulotniejsze,<br />
o lęku, o brzemię.<br />
<br />
I godzinami gdzieś nad wielkim stawem<br />
z małym żaglowym stateczkiem uklęknąć;<br />
zapomnieć o tym, że też inne żagle,<br />
piękniejsze może, po tej fali przemkną,<br />
i myśleć o twarzyczce małej i blednącej,<br />
co z tego stawu wychynęła, tonąc:<br />
O ty dzieciństwo, porównania zwodne.<br />
O dokąd, dokąd?</p>

<p class="ft">{Kindheit z tomu Das Buch der Bilder, przeł. Andrzej Lam}<br />
{Pierwodruk: „Księga obrazów. Ofiary dla Larów. Chrystusowe wizje”. Przeł. Andrzej Lam. Warszawa 2009}</p>


<h4>Muzyka</h4>

<p>Czemu grasz, chłopcze? Przez ogrody szły<br />
jak gdyby kroki, szepczące rozkazy.<br />
Czemu grasz, chłopcze? Patrz, już twoja dusza<br />
się zaplątała w syryngi piszczałki.<br />
<br />
Czemu ją wabisz? Dźwięk jest jak więzienie,<br />
w którym ją smutek nieodparcie zmoże;<br />
życie twoje jest silne, lecz pieśni silniejsze,<br />
ku twej tęsknocie rzewnie wychylone. —<br />
<br />
Daj jej milczenie, by dusza spokojnie<br />
powrócić mogła w zmienne fale życia<br />
i aby rosła, mądrze i radośnie,<br />
nim ją zniewoli twa czuła muzyka.<br />
<br />
Patrz, jak już słabiej uderza skrzydłami:<br />
tak, marzycielu, lot jej zmarnotrawisz,<br />
że wątłe pióra, zszargane pieśniami,<br />
nie dźwigną duszy nad mymi murami,<br />
gdy ją przywołam, by przyjaciół bawić.</p>

<p class="ft">{Musik z tomu Das Buch der Bilder, przeł. Andrzej Lam}<br />
{Pierwodruk: „Księga obrazów. Ofiary dla Larów. Chrystusowe wizje”. Przeł. Andrzej Lam. Warszawa 2009}</p>


<h4>Samotność</h4>

<p>Samotność jest jak deszcz. Z morza w przestworze<br />
wznosi się ku wieczorom nad równin bezdroże,<br />
płynie ku niebu i o każdej porze<br />
niebo ją w sobie odwiecznie posiada,<br />
dopiero później stąd na miasto spada.<br />
<br />
Pada w godzinach dwuznacznych nad ranem,<br />
gdy wchodzi w świt ulica za ulicą,<br />
gdy ciała, co nic nie znalazły w sobie,<br />
stronią odległe i rozczarowane;<br />
i kiedy ludzie, co się nienawidzą,<br />
muszą ze sobą spać we wspólnym łożu:<br />
<br />
wtedy samotność płynie z rzekami ku morzu…</p>

<p class="ft">{Einsamkeit z tomu Das Buch der Bilder, przeł. Mieczysław Jastrun}<br />
{Pierwodruk: „Poezje”. Przeł. Mieczysław Jastrun. Kraków 1974, 1987, 1993}</p>


<h4>Samotność</h4>

<p>Samotność jest jak deszcz.<br />
Wstaje z morza wieczorem;<br />
z krainy dalekiej, nieznajomej,<br />
do nieba idzie potem rada.<br />
I dopiero z nieba na miasto spada.<br />
<br />
Pada najchętniej w przejściowej godzinie,<br />
gdy wszystkie patrzą w świt ulice<br />
i kiedy ciała, pustką przerażone,<br />
widzą przed sobą już tylko rozłąkę;<br />
i kiedy ludzie, co się nienawidzą,<br />
muszą spać razem w jednym łóżku zgodnie:<br />
<br />
potem z rzekami odchodzi samotnie…</p>

<p class="ft">{Einsamkeit z tomu Das Buch der Bilder, przeł. Andrzej Lam}<br />
{Pierwodruk: „Księga obrazów. Ofiary dla Larów. Chrystusowe wizje”. Przeł. Andrzej Lam. Warszawa 2009}</p>


<h4>Samotność</h4>

<p>Samotność jest jak deszcz.<br />
Z błękitu mórz unosi się ku zmierzchom;<br />
sponad bezkresu równin porą przeszłą<br />
ku niebu zdąża, co nią zawsze włada.<br />
Dopiero z niebios na miasto opada.<br />
<br />
Opada deszczem w tej dwuznacznej dobie,<br />
gdy blaskiem świtu krąg ulic się mieni,<br />
gdy ciał tych dwoje, nic nie odnalazłszy w sobie,<br />
rozczarowania w radość nie przemieni,<br />
gdy ludzie z sobą jedynie złączeni<br />
we wspólnym łożu nienawiści tchnieniem —<br />
<br />
wtedy samotność płynie rzek strumieniem…</p>

<p class="ft">{Einsamkeit z tomu Das Buch der Bilder, przeł. Dariusz Guzik}</p>


<h4>Przeczucie</h4>

<p>Jestem niczym chorągiew oddana przestrzeniom.<br />
Czuję wiatr potężniejący, i sprostać muszę jego tchnieniom,<br />
gdy rzeczy w dole milczenia pochłania nisza:<br />
drzwi zamykają się miękko, a kominy wypełnia cisza;<br />
okna nie drżą jeszcze i wszystko spowija kurz.<br />
<br />
Wtedy przeczuwam już burze rozbudzone wśród mórz.<br />
Rozkładam me ręce, zamykam się w sobie,<br />
odrzucam sam siebie i pozostaję w słowie<br />
sam pośród burz.</p>

<p class="ft">{Vorgefühl z tomu Das Buch der Bilder, przeł. Dariusz Guzik}</p>

</article>

</main>
			
<footer>
<p class="copyright">&copy; Dariusz Guzik</p>
<p class="impressum"><a href="https://rilke.pl/impressum">Impressum</a></p>
</footer>

</body>
</html>