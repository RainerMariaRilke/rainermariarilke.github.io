<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="https://rilke.pl/" />
<title>Rainer Maria Rilke &middot; Ofiary dla Larów</title>
<meta name="description" content="Rilke. Poeta. Księgozbiór. Świat wczorajszy.">
<meta name="author" content="Dariusz Guzik">
<link rel="stylesheet" type="text/css" href="rilke.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>

<body class="kb">

<header>
	<h1><a href="https://rilke.pl">Rainer Maria Rilke</a></h1>
	<nav>
	<ul>
	<li><a href="https://rilke.pl/poeta">Poeta  &middot;</a></li>
	<li><a href="https://rilke.pl/ksiegozbior">Księgozbiór  &middot;</a></li>
	<li><a href="https://rilke.pl/swiat-wczorajszy">Świat wczorajszy</a></li>
    </ul>
	</nav>
</header>

<main>		
			
<article>

<h2>Ofiary dla Larów</h2>

<h4>Pieśń o ojczyźnie</h4>

<p>Od pola piosnka rozbrzmiewa;<br />
nie wiem, co ze mną będzie…<br />
„Chodź tutaj, czeskie dziewczę,<br />
pieśń o ojczyźnie mi śpiewaj.”<br />
<br />
Dziewczynka sierp odkłada,<br />
patrzy i biegnie już,<br />
na skraju pola siada<br />
i śpiewa: „Kde domov můj”.<br />
<br />
I teraz milknie. Łez pełne<br />
oczy na mnie kieruje —<br />
miedziaka mojego bierze<br />
i niemo dłoń mi całuje.</p>

<p class="ft">{Das Heimatlied z cyklu Larenopfer, przeł. Andrzej Lam}<br />
{Pierwodruk: „Księga obrazów. Ofiary dla Larów. Chrystusowe wizje”. Przeł. Andrzej Lam. Warszawa 2009}</p>


<h4>Wiejska niedziela</h4>

<p>W gospodzie na umytych deskach<br />
bawi się młódź wesoła, głośna,<br />
zgrubiała, mocna dłoń wyrostka<br />
dziewuchy płowej rękę ściska —<br />
i muzykanci grają skorzej<br />
pieśń ze „Sprzedanej narzeczonej”.<br />
<br />
„Przepijcie! Ja wam dzisiaj stawiam.” <br />
Proboszcz. Zabawę lubi dobrą.<br />
I gdy ślicznotki już po tańcach<br />
zaprasza do swojego stołu,<br />
na dworze wieczór zalśnił złotem<br />
i w oknach śmieje się zuchwale.</p>

<p class="ft">{Dorfsonntag z cyklu Larenopfer, przeł. Andrzej Lam}<br />
{Pierwodruk: „Księga obrazów. Ofiary dla Larów. Chrystusowe wizje”. Przeł. Andrzej Lam. Warszawa 2009}</p>


<h4>Do Juliusa Zeyera</h4>

<p>Ty jesteś mistrzem — wcześniej albo później<br />
lud się zaprzęgnie do twojej kwadrygi;<br />
sławiłeś jego sztukę i legendy szumne —<br />
i z twoich pieśni wieje duch ojczyzny.<br />
<br />
Twój lud ma rację — nie, aby przeszłością<br />
już nasycony, rękę w kieszeń włożyć;<br />
walczy dziś jeszcze, bić się musi ciągle,<br />
dumny ze siebie, dumny z ojców swoich.<br />
<br />
Lud twój nie pozwolił, by jego ideały<br />
zostały przeniesione na daleką gwiazdę,<br />
nieosiągalne, próżną budzące tęsknotę;<br />
<br />
lecz upominasz, człowiek Wschodu prawy,<br />
by i w najsroższej walce nie zapomnieć,<br />
że sztuka ma też odetchnąć w Alhambrze.</p>

<p class="ft">{An Julius Zeyer z cyklu Larenopfer, przeł. Andrzej Lam}<br />
{Pierwodruk: „Księga obrazów. Ofiary dla Larów. Chrystusowe wizje”. Przeł. Andrzej Lam. Warszawa 2009}</p>


<h4>Superavit</h4>

<p>Ślad nie może zginąć całkiem<br />
wielkich czynów; świadczy o tym<br />
zapalony stos w Konstancji;<br />
bo z chrztu ognia wyjdzie zawsze<br />
duch wysoki niezmożony.<br />
<br />
Wszak i do nas z wielką siłą<br />
reformator Hus przemawia;<br />
trwożyć może nas nauka,<br />
lecz z uznaniem się chylimy<br />
przed potęgą geniusza.<br />
<br />
Ten, którego sąd potępił,<br />
w sercu czystym i głębokim<br />
był o służbie przekonany —<br />
i rozgorzał stos wysoki<br />
jego sławy płomieniami.</p>

<p class="ft">{Superavit z cyklu Larenopfer, przeł. Andrzej Lam}<br />
{Pierwodruk: „Księga obrazów. Ofiary dla Larów. Chrystusowe wizje”. Przeł. Andrzej Lam. Warszawa 2009}</p>


<h4>Sfinks</h4>

<p>Tak ją znaleźli, czaszka rozłupana,<br />
w bezwładnej dłoni rury stal gorąca.<br />
Tłum gapił się. Karetka przyjechała<br />
i do miejskiego szpitala ją wiozła.<br />
<br />
Tylko raz jeden oko otworzyła…<br />
Ni listu, ni imienia, tylko suknia, szal;<br />
A potem przyszedł lekarz, o coś pytał,<br />
i potem ksiądz. — Milczała strasznie tak.<br />
<br />
Lecz późną nocą chciała coś powiedzieć,<br />
coś wyznać… Ale w sali nikt nie słuchał.<br />
Rzężenie. — Potem zaraz ją wynieśli,<br />
ją i jej ból. —<br />
                        Na dworze pustka głucha.</p>

<p class="ft">{Sphinx z cyklu Larenopfer, przeł. Andrzej Lam}<br />
{Pierwodruk: „Księga obrazów. Ofiary dla Larów. Chrystusowe wizje”. Przeł. Andrzej Lam. Warszawa 2009}</p>


<h4>Kraj i Lud</h4>

<p>Bóg miał dobry humor. Skąpić<br />
to nie jego rzecz, doprawdy;<br />
uśmiechał się: i z nicości<br />
wstały Czechy, kraj bogaty.<br />
<br />
Zboże jak stężone światło<br />
lśni wśród gór z czupryną leśną,<br />
a ciężarne owocami<br />
o podpórki prosi drzewo.<br />
<br />
Bóg dał chaty; pełne owiec<br />
stajnie; dziewce hożej stanik<br />
od przybytku prawie pęka.<br />
<br />
Włożył także w szorstkie dłonie<br />
sił niemało chłopcom dziarskim<br />
i ojczystą pieśń — do serca.</p>

<p class="ft">{Land und Volk z cyklu Larenopfer, przeł. Andrzej Lam}<br />
{Pierwodruk: „Księga obrazów. Ofiary dla Larów. Chrystusowe wizje”. Przeł. Andrzej Lam. Warszawa 2009}</p>


<h4>Jar. Vrchlický</h4>

<p>W wygodnym siedzę znów fotelu,<br />
gdzie nigdy mi nie było źle,<br />
a kędzierzawe chryzantemy<br />
kołyszą się w weneckim szkle.<br />
<br />
Czytałem jakieś wiersze z książki<br />
dość długo; jakiż czas ten prędki!<br />
I teraz w świetle zmierzchającym<br />
odkładam ją, szczęśliwy, senny.<br />
<br />
Zdaje się, boskie te problemy<br />
zgłębiłem wreszcie ostatecznie —<br />
czy coś wiedziały chryzantemy,<br />
czy może Vrchlickiego wiersze?</p>

<p class="ft">{Jar. Vrchlicky z cyklu Larenopfer, przeł. Andrzej Lam}<br />
{Pierwodruk: „Księga obrazów. Ofiary dla Larów. Chrystusowe wizje”. Przeł. Andrzej Lam. Warszawa 2009}</p>


<h4>Malá Strana</h4>

<p>Stare domy, strome ściany,<br />
 dzwon na wieży się odzywa —<br />
 w podwóreczka ciasne wnika<br />
 tylko nieba skrawek mały.<br />
<br />
Na kolumienkach u bramy<br />
kupidynki mdło się śmieją,<br />
na dachach różyczki wieńczą<br />
wielkie barokowe wazy.<br />
<br />
Pajęczyna się beztrosko<br />
snuje. Słońce czyta skrycie<br />
jakieś słowa tajemnicze<br />
pod kamienną Matką Boską.</p>

<p class="ft">{Auf der Kleinseite z cyklu Larenopfer, przeł. Andrzej Lam}<br />
{Pierwodruk: „Księga obrazów. Ofiary dla Larów. Chrystusowe wizje”. Przeł. Andrzej Lam. Warszawa 2009}</p>

</article>

</main>
			
<footer>
<p class="copyright">&copy; Dariusz Guzik</p>
<p class="impressum"><a href="https://rilke.pl/impressum">Impressum</a></p>
</footer>

</body>
</html>