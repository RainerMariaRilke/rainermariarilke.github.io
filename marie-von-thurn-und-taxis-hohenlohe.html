<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="https://rilke.pl/" />
<title>Rainer Maria Rilke &middot; Marie von Thurn und Taxis-Hohenlohe</title>
<meta name="description" content="Rilke. Poeta. Księgozbiór. Świat wczorajszy.">
<meta name="author" content="Dariusz Guzik">
<link rel="stylesheet" type="text/css" href="rilke.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>


<body class="st">

<header>
	<h1><a href="https://rilke.pl">Rainer Maria Rilke</a></h1>
	<nav>
	<ul>
	<li><a href="https://rilke.pl/poeta">Poeta  &middot;</a></li>
	<li><a href="https://rilke.pl/ksiegozbior">Księgozbiór  &middot;</a></li>
	<li><a href="https://rilke.pl/swiat-wczorajszy">Świat wczorajszy</a></li>
    </ul>
	</nav>
</header>

<main>		
			
<article>

<h2>Marie von Thurn und Taxis-Hohenlohe</h2>

<p>Przez wzgląd na swe pochodzenie i wychowanie, gust oraz zmysł estetyczny księżna <span>Marie von Thurn und Taxis-Hohenlohe</span> reprezentowała najlepsze cechy ponadnarodowej arystokracji środkowej Europy czasów przedwojennych.</p>

<img class="r90" src="images/marietaxis.jpg" alt="marietaxis" />

<p>Urodzona w roku 1855 w Wenecji, gdzie jej ojciec, książę Egon Hohenlohe-Waldenburg-Schillingsfürst służył w armii austriackiej, dzieciństwo spędziła w weneckim Palazzo Contarini-Fasan. Często przebywała też w okazałej rezydencji rodzinnej w Sagrado oraz na zamku Duino opodal Triestu, należącym do jej matki, hrabiny Therese Thurn-Hofer-Valsassina. W roku 1875 poślubiła księcia Alexandra von Thurn und Taxis. Księżna władała równie dobrze niemieckim i francuskim, co włoskim, sama pisała powieści i wiersze, nie brakowało jej talentu do muzyki i malarstwa. Prowadziła aktywne życie, mieszkała w Lautschin, Duino i Wiedniu, w wielkim stylu podróżowała po Europie. Księżna była pełną entuzjazmu miłośniczką sztuki, która gościła w swych zamkach i posiadłościach liczne grono luminarzy, jak Gabriele d’Annunzio, Eleonora Duse, Rudolf Kassner, francuska poetka Anna de Noailles.</p>

<p>Dla Rilkego, jego życia i twórczości, niezwykle ważnym miejscem stał się zamek Duino, który księżna odziedziczyła po matce. Podczas pobytu poety w Duino zimą roku 1911 i 1912 powstały tam pierwsza oraz fragmenty kilku innych elegii, które Rilke na pamiątkę tego miejsca zatytułuje później „Elegie duinejskie”. Księżna była jedną z pierwszych osób, które usłyszały jego radosne nowiny, przesłane z Château de Muzot po ukończeniu Elegii.</p>

<p>Korespondencja Rilkego z dwadzieścia lat od niego starszą Marie von Thurn und Taxis oraz łącząca ich więź miały przetrwać aż do śmierci poety. Księżna Marie należała do grona jego najwierniejszych przyjaciół i protektorów. W osobie księżnej mógł Rilke odczuć owo matczyne wsparcie, jakiego zawsze potrzebował. W roku 1910 wyznał jej w liście, iż w jego oczach ich spotkanie było „jedną z owych rzeczy, które musiały nadejść”. „Coraz lepiej rozumiem, jak wspaniały duch opiekuńczy napełnił mnie tamtego wieczoru… moje przykre, budzące trwogę osamotnienie przeobraziło się nagle — sam nie pojmuję jakim sposobem — na powrót w ową samotność, którą ukochałem od dziecka…”.</p>

<p>Po śmierci „niezrównanego poety i drogiego, wiernego przyjaciela” księżna pragnęła utrwalić na papierze swe wspomnienia, „wspomnienia tak drogie memu sercu i być może również tym, którzy znali i darzyli uczuciem tego nieodżałowanego, przedwcześnie zmarłego człowieka”. Tak narodziła się książka zatytułowana <a href="https://rilke.pl/marie-von-thurn-und-taxis-wspomnienie-o-rainerze-marii-rilkem"><cite>Wspomnienie o Rainerze Marii Rilkem</cite></a>, opublikowana w eleganckiej formie w słynnej serii Insel-Bücherei. Autorka czerpała obficie z własnoręcznych zapisków, redagowanych w języku niemieckim i francuskim, jakie zapełniały karty jej dzienników. <cite>Wspomnienie</cite> księżnej Taxis to nie tylko zajmująca historia łączącej ich przyjaźni oraz subtelny portret jednego z najznamienitszych poetów języka niemieckiego, lecz również fascynujący obraz zamierzchłej epoki, owego przebrzmiałego „świata wczorajszego”.</p>

</article>

</main>
			
<footer>
<p class="copyright">&copy; Dariusz Guzik</p>
<p class="impressum"><a href="https://rilke.pl/impressum">Impressum</a></p>
</footer>

</body>
</html>