<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="https://rilke.pl/" />
<title>Rainer Maria Rilke &middot; Wiersze rozproszone</title>
<meta name="description" content="Rilke. Poeta. Księgozbiór. Świat wczorajszy.">
<meta name="author" content="Dariusz Guzik">
<link rel="stylesheet" type="text/css" href="rilke.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>


<body class="kb">

<header>
	<h1><a href="https://rilke.pl">Rainer Maria Rilke</a></h1>
	<nav>
	<ul>
	<li><a href="https://rilke.pl/poeta">Poeta  &middot;</a></li>
	<li><a href="https://rilke.pl/ksiegozbior">Księgozbiór  &middot;</a></li>
	<li><a href="https://rilke.pl/swiat-wczorajszy">Świat wczorajszy</a></li>
    </ul>
	</nav>
</header>

<main>		
			
<article>

<h2>Wiersze rozproszone</h2>

<h4>Zimowe stance</h4>

<p>Teraz musimy mroźnych dni zwlekanie<br />
przetrwać w oporu zimującej korze,<br />
broniąc się ciągle, nieczuli na wianie<br />
głębokich wiatrów, otwartych w przestworze.<br />
Mocna jest noc, odległe jej stąpanie,<br />
cicha namowa tlącej lampy; może<br />
dasz się pocieszyć: mróz, grudy, zdrętwienie<br />
zwiastują już jutrzejsze miękkie tchnienie.<br />
<br />
Czyliś wyczerpał już całkiem róż wonie<br />
zeszłego lata? Odczuj, rozważ w sobie:<br />
porannych godzin świeżość lekko wionie,<br />
krok w pajęczyną zasnutym parowie?<br />
Zapadnij w siebie, porusz, odnów w sobie<br />
radość: w twym wnętrzu zgubił się jej promień.<br />
I gdy dostrzeżesz brak jakiegoś wątku,<br />
ciesz się, że możesz zacząć od początku.<br />
<br />
Może gołębi lot i blask nad ranem<br />
i ptaków świr na wpół jak podejrzenie,<br />
spojrzenia kwiatów (zwykle nie widziane),<br />
pachnący domysł przed nocy zbliżeniem.<br />
Boskość natury; nie będąc zrównanym<br />
przez Boga z nią, co pocznie z jej stworzeniem?<br />
Bo kto by ją wraz z jej uciskiem wchłonął,<br />
ten, syty, oddałby się jego dłoniom.<br />
<br />
Utaiłby się jak nadmiar i mnogość<br />
nie wierząc w żadnej nowości przyjęcie,<br />
utaiłby się jak nadmiar i mnogość,<br />
nie czując straty, nie wierząc w zniknięcie,<br />
utaiłby się, jak nadmiar i mnogość<br />
z pragnieniem przewyższonym nad pojęcie<br />
i tylko jeszcze odczułby zdziwienie,<br />
że mógł znieść tak ogromne, zmienne nasycenie.</p>

<p class="ft">{Winterliche Stanzen, Verstreute Gedichte, przeł. Mieczysław Jastrun}<br />
{Pierwodruk: „Poezje”. Przeł. Mieczysław Jastrun. Kraków 1974, 1987, 1993}</p>


<h4>Narodziny uśmiechu</h4>

<p>Boga zjednała ta, co jedyna na ziemi<br />
Źródło w obliczu swym niosła jak aniołowie.<br />
Śpiewaj mi, sławna Muzo, gest ów najpierwszy,<br />
Co do nas jeszcze należy, rzadki ów uśmiech.</p>

<p class="ft">{Die Geburt des Lächelns, Verstreute Gedichte, przeł. Andrzej Lam}</p>


<h4>Głowa Amenofisa IV w Berlinie</h4>

<p>Jak młode łąki, w kwiatach, górskie zbocze<br />
przez lekką, świeżą roślinności szatę<br />
czującym czynią porę wczesnej wiosny<br />
w ciepłym powiewie, w cierpliwym skupieniu<br />
nad stromą, niebezpieczną pochyłością:<br />
tak twarz spoczywa, łagodnie rozkwitła<br />
na owej czaszki płaszczyźnie frontowej,<br />
co, jak winnica lekko nachylona,<br />
zwraca się w kosmos, na spotkanie światła.</p>

<p class="ft">{Kopf Amenophis IV in Berlin, Verstreute Gedichte, przeł. Andrzej Lam}</p>


<h4>Do anioła</h4>

<p>Ty jesteś silny, cichy, postawiony z boku<br />
świecznik: a górą noc się pełna staje.<br />
My siebie samych trwonimy bezradnie<br />
W zwlekaniu ciągłym u twego cokołu.<br />
<br />
Nasza jest niewiedza, co się stanie potem,<br />
jak znaleźć wyjście z obłędnego kręgu,<br />
ty się objawiasz nam na stromym brzegu<br />
i go rozświetlasz jak góry wysokie.<br />
<br />
Twoje radości są nad naszym krajem,<br />
ale nie dla nas ich zbawienny deszcz;<br />
jak czysta równonoc wiosenna stajesz,<br />
by granicę znaczyć między dniem i dniem.<br />
<br />
Kto mógłby w ciebie przeniknąć bez szkody<br />
z tej mieszaniny, co nas skrycie dręczy?<br />
Ty masz wspaniałość nad wszystkie wielkości,<br />
my zaś wprawiamy się w tym, co najmniejsze.<br />
<br />
Kiedy płaczemy, wzruszamy jedynie,<br />
kiedy patrzymy, to ledwie czuwamy;<br />
kogo nasz uśmiech uwiedzie w głębinę?<br />
jeśli samego siebie, któż podąży za nim?<br />
<br />
Kimkolwiek jest.       Aniele, ja się skarżę, skarżę?<br />
Lecz jaką skargą ma wybrzmieć mój głos?<br />
Ach, krzyczę, krzyczę, biję dwoma drewienkami,<br />
lecz uwierzyć nie mogę, że mnie słyszy ktoś.<br />
<br />
Choć krzyczę, nie jest głośniej koło ciebie,<br />
skoro ty nie czujesz, kim ja jestem.<br />
Oświeć mnie, oświeć! Uczyń widoczniejszym<br />
tam pośród gwiazd. Bo tutaj ginę nędznie.</p>

<p class="ft">{An den Engel, Verstreute Gedichte, przeł. Andrzej Lam}<br />
{Pierwodruk: „Poezje młodzieńcze i wiersze ze spuścizny”. Przełożył Andrzej Lam. Warszawa 2016}</p>


<h4>Początek miłości</h4>

<p>O uśmiech, pierwszy uśmiech, nasz uśmiech.<br />
Jakże to się jednało: chłonąć zapach lip,<br />
słuchać ciszy parku —, nagle spojrzeć<br />
na siebie i dziwić się, że uśmiech…<br />
<br />
A w tym uśmiechu było wspomnienie<br />
zająca, który właśnie obok<br />
kicał po trawie; to było dzieciństwo<br />
uśmiechu. Poważniej już było mu nadać<br />
ruch łabędzia, ujrzanego potem,<br />
jak dzielił na dwie części staw<br />
w ciszy wieczoru. — A kontur drzewa<br />
na czystym, wolnym, już niemal<br />
nocnym niebie nakreślił temu uśmiechowi<br />
kontur na rozjaśnionej<br />
przyszłością twarzy.</p>

<p class="ft">{Liebesanfang, Verstreute Gedichte, przeł. Andrzej Lam}<br />
{Pierwodruk: „Poezje młodzieńcze i wiersze ze spuścizny”. Przełożył Andrzej Lam. Warszawa 2016}</p>


<h4>Pieśn Abelone</h4>

<p>Ty, której nie mówię, że płacząc leżę nocą<br />
wśród milczenia,<br />
której istnienie mnie upaja kołysząco<br />
do zmęczenia.<br />
Ty, która mi nie mówisz czuwając<br />
dla mnie:<br />
jak my tę całą wspaniałość<br />
moglibyśmy znieść<br />
nie uśmierzając?<br />
<br />
Spojrzyj na kochających,<br />
ledwie wyznali z warg drżących,<br />
jak szybko kłamią.<br />
<br />
Samotnym mnie czynisz. Ciebie jedną mogę zamienić.<br />
Przez chwilę jesteś to ty, a potem znowu szumienie<br />
albo woń, co owiewa mnie rosnąc.<br />
Ach, tamte wszystkie straciłem w ramionach,<br />
tylko ty wciąż na nowo narodzona:<br />
żem nigdy cię nie zatrzymał, trzymam cię mocno.</p>

<p class="ft">{Lied, Verstreute Gedichte, przeł. Mieczysław Jastrun}<br />
{Pierwodruk: „Poezje”. Przeł. Mieczysław Jastrun. Kraków 1974, 1987, 1993}</p>


<h4>Do Anioła</h4>

<p>Silny, cichy, na krawędzi postawiony,<br />
ty, świeczniku: noc w górnej połowie.<br />
Roztrwaniamy się w niewyjaśnionej<br />
niepewności na twej podbudowie.<br />
<br />
Udział nasz: nie znać wyjścia z ciemności<br />
zwodzącego nam dusze okręgu,<br />
zjawiasz się wśród naszych przeciwności<br />
i oświecasz je jak gór potęgę.<br />
<br />
Nas przewyższa blask twojego trwania,<br />
i zaledwie upadek nam pojąć;<br />
jak noc czysta wiosennego porównania<br />
dzielisz dzień od dnia pośrodku stojąc.<br />
<br />
Któż by miał kiedykolwiek śmiałość<br />
zmieszać z tobą nasz byt pełen cieni,<br />
ty masz wszystkich wielkości wspaniałość,<br />
kiedy my w małostkach zaprawieni.<br />
<br />
Gdy płaczemy, ledwie wzruszający,<br />
gdy patrzymy, wzrok ledwie czuwaniem,<br />
uśmiech nasz zbyt słabo uwodzący,<br />
a gdy wabi, to kto pójdzie za nim?<br />
<br />
Ktoś. Aniele, czy się skarżę na pewno?<br />
Lecz czym byłaby ta skarga głucha?<br />
Ach, ja krzyczę, biję drewnem o drewno<br />
i nie myślę, że ktoś mnie wysłucha.<br />
<br />
Hałas mój dla ciebie nie mniej mroczny,<br />
jeśliś nie czuł mnie, bo jestem żywym.<br />
Świeć mi, świeć mi, uczyń mnie widocznym<br />
dla gwiazd. Bowiem tam — niknąc odpływam.</p>

<p class="ft">{An den Engel, Verstreute Gedichte, przeł. Mieczysław Jastrun}<br />
{Pierwodruk: „Poezje”. Przeł. Mieczysław Jastrun. Kraków 1974, 1987, 1993}</p>


<h4>Tak mocujący się z potęgą nocy</h4>

<p>Tak mocujący się z potęgą nocy<br />
swymi głosami podsycają śmiech,<br />
który się z trudem spala. Ach, oporny,<br />
nieustępliwy świat. Oddycha jednak<br />
przestrzenią, w której gwiazdy biegną. Patrz,<br />
nieprzymuszona mogła, na dalekość<br />
wydana obcą, nadmiarowi dali<br />
ulec, daleka, obojętna nam.<br />
Zechciała jednak sięgnąć naszej twarzy<br />
jakby spojrzeniem zakochanych; ku nam<br />
podnosi się i bodaj trwoni na nas<br />
własne istnienie. Myśmy go nie warci.<br />
Przejmuje bodaj część anielskiej mocy,<br />
że się poddając nam gwiaździste niebo<br />
rozwiesza nas w pochmurnym wnętrzu losu.<br />
Na próżno. Któż dostrzeże? Gdzieżby miał<br />
ktokolwiek śmiałość o przestworza nocy<br />
opierać czoło jak o własne okno?<br />
I któż się jej nie wyparł? Do rdzennego<br />
pierwiastka któż fałszywej nie domieszał<br />
lichej materii podrabianych nocy,<br />
tym ukontentowany dokonaniem?<br />
Z bogami zaś bierzemy oto rozbrat,<br />
bo ci nie nęcą nas. Mają istnienie<br />
i nic ponadto. Obfitość istnienia,<br />
bez woni, znaku. Nic nie jest tak nieme<br />
jak usta boga. Piękny niby łabędź<br />
po swej wieczności bezdennej płaszczyźnie<br />
bóg sunie, nurza się, strzeże swej bieli.<br />
<br />
Wszystko uwodzi. Nawet mały ptak<br />
spomiędzy czystych napastuje liści,<br />
kwiat, że przestrzeni nie ma, ciągnie ku nam;<br />
czegóż to nie chce wiatr? I tylko bóg<br />
przepuszcza jak kolumna rozdzielając<br />
na dwoje to, które podźwignął w górę,<br />
lekkie sklepienie swej obojętności.</p>

<p class="ft">{So angestrengt wider die starke Nacht, Verstreute Gedichte, przeł. Adam Pomorski}<br />
{Pierwodruk: „Sonety do Orfeusza i inne wiersze”. Wybrał i przełożył Adam Pomorski. Kraków 1994}</p>


<h4>Tak wytężeni przeciw silnej nocy</h4>

<p>Tak wytężeni przeciw silnej nocy<br />
rzucają swoje głosy na pośmiewisko,<br />
co pali jak ogień. O zbuntowany świat,<br />
pełen odmowy. Lecz oddycha przestrzenią,<br />
w której chodzą gwiazdy. Patrz, to<br />
się stać nie musiało, mogło, ku dali<br />
obcej zwrócone, w tym bezkresie<br />
się wydarzyć, daleko od nas.<br />
A teraz spoczywa i sięga naszej twarzy<br />
jak wzrok kochanki; otwiera się ku<br />
nam na spotkanie i być może prószy<br />
na nas swój byt. A myśmy tego niegodni.<br />
Może odbiera aniołom trochę mocy,<br />
by podało się ku nam gwiaździste niebo<br />
i zawiesiło nas wśród mglistego losu.<br />
Daremnie. Bo któż to dostrzeże? I gdzie będzie<br />
czekający: kto jeszcze ku obszarom nocy<br />
skłoni czoło jak ku własnemu oknu?<br />
Kto nie zaparł się tego? Kto nie przydał<br />
temu przyrodzonemu żywiołowi<br />
sfałszowanych, marnych, wtórnych nocy<br />
i się tym nie rozkoszował?<br />
Pozwalamy stać bogom, gdzie fermentują śmieci,<br />
gdyż bogowie nie wabią. Oni mają byt,<br />
nic poza bytem, bezkres bytu,<br />
ale bez węchu, gestu. Nic nie jest tak nieme<br />
jak usta Boga. Pięknie jak łabędź<br />
na bezdennej powierzchni swojej wieczności:<br />
tak sunie Bóg i się nurza, strzeże swej bieli.<br />
<br />
Wszystko uwodzi. Nawet mały ptak nas<br />
przynagla ze swego dziewiczego listowia,<br />
kwiat szuka przestrzeni i ku nam dąży;<br />
a czegóż to nie chce wiatr? Tylko Bóg,<br />
jak kolumna, pozwala mijać, dzieląc<br />
tam wysoko, gdzie dźwiga, na obie strony<br />
lekkie sklepienie swojej równowagi.</p>

<p class="ft">{So angestrengt wider die starke Nacht, Verstreute Gedichte, przeł. Andrzej Lam}</p>


<h4>Ostatni wiersz</h4>

<p>Przyjdź, ty ostatnie cierpienie, doświadczone,<br />
nieuleczalne w tkaninie ciała:<br />
patrz, jak płonąłem w duchu, tak dziś płonę<br />
w tobie; długo się drewno opierało<br />
pojednaniu z twym płomieniem ciemnym,<br />
teraz cię żywię sobą, w tobie płonę.<br />
W twej zawziętości mój łagodny byt tuziemny<br />
otwiera okrucieństwo piekła nie z tej ziemi.<br />
Zbyt czysty, bez projektów, bez przyszłości<br />
wszedłem na ten spiętrzony stos cierpienia,<br />
pewny, że nigdzie nie kupię przyszłości<br />
sercu, którego zasób pełen jest milczenia.<br />
Czy to ja jeszcze płonę bezimiennie?<br />
Nie wciągam do mojego wnętrza wspomnień.<br />
O życie, życie: byt zewnątrz, beze mnie.<br />
Ja w ogniu. Nikt nie wie o mnie.<br />
<br />
[Wyrzeczenie. To nie jak choroba<br />
niegdyś w dzieciństwie. Odrodzenie. Wymówka,<br />
by wydorośleć. Wszystko szeptało, wabiło.<br />
Nie mieszaj z tym, co dawniej cię dziwiło.]</p>

<p class="ft">{Das letzte Gedicht, Verstreute Gedichte, przeł. Mieczysław Jastrun}<br />
{Pierwodruk: „Poezje”. Przeł. Mieczysław Jastrun. Kraków 1974, 1987, 1993}</p>

</article>

</main>
			
<footer>
<p class="copyright">&copy; Dariusz Guzik</p>
<p class="impressum"><a href="https://rilke.pl/impressum">Impressum</a></p>
</footer>

</body>
</html>