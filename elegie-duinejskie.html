<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="https://rilke.pl/" />
<title>Rainer Maria Rilke &middot; Elegie duinejskie</title>
<meta name="description" content="Rilke. Poeta. Księgozbiór. Świat wczorajszy.">
<meta name="author" content="Dariusz Guzik">
<link rel="stylesheet" type="text/css" href="rilke.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>

<body class="kb">

<header>
	<h1><a href="https://rilke.pl">Rainer Maria Rilke</a></h1>
	<nav>
	<ul>
	<li><a href="https://rilke.pl/poeta">Poeta  &middot;</a></li>
	<li><a href="https://rilke.pl/ksiegozbior">Księgozbiór  &middot;</a></li>
	<li><a href="https://rilke.pl/swiat-wczorajszy">Świat wczorajszy</a></li>
    </ul>
	</nav>
</header>

<main>		
			
<article>

<h2>Elegie duinejskie</h2>

<h4>Elegia pierwsza</h4>

<p>Któż gdybym krzyczał, usłyszałby mnie z anielskich<br />
zastępów? i nawet gdyby wziął to sobie nagle<br />
któryś do serca: i tak bym się zatracił przed jego<br />
bytem silniejszym. Bo nie czym innym jest piękno,<br />
jak przerażenia początkiem, który jeszcze znosimy,<br />
i podziwiamy je tak, gdyż nami po cichu pogardza,<br />
aby nas zniszczyć. Każdy anioł jest straszny.<br />
Wstrzymuję się więc i tłumię wabiący zew<br />
ciemnego szlochu. Ach, kogóż właściwie<br />
jeszcze potrzebujemy? Aniołów nie, ludzi nie,<br />
a zmyślne zwierzęta miarkują już dobrze,<br />
że nie można za bardzo liczyć na nas w domu,<br />
w tym uładzonym świecie. Zostaje nam może<br />
jakieś drzewo na zboczu, byśmy na nie co dzień<br />
patrzyli od nowa; zostaje wczorajsza ulica<br />
i kapryśna wierność przyzwyczajeniu,<br />
które nas polubiło, zostało, i nie odeszło.<br />
O, i noc, ta noc, kiedy wiatr kosmicznej przestrzeni<br />
wyjada nam twarz –, komuż nie dana, wyśniona,<br />
lekko rozczarowująca, która na serce samotne<br />
czeka wytrwale. Czy dla kochających łaskawsza?<br />
Ach, ci tylko kryją przed sobą wzajemnie swój los.<br />
Więc jeszcze tego nie wiesz? Odrzuć próżnię z ramion<br />
w przestrzeń, którą oddychamy; być może ptaki<br />
tkliwszym lotem czują rozszerzone powietrze.<br />
<br />
Tak, wiosny cię potrzebowały. Zawierzały ci się<br />
niektóre gwiazdy, byś je rozpoznał. Podnosiła<br />
się ku tobie fala w czymś, co minęło, albo<br />
gdy przechodziłeś obok otwartego okna,<br />
oddawały się skrzypce. To wszystko było zadaniem.<br />
Ale czy mu sprostałeś? Czy nie byłeś zawsze<br />
w czekaniu roztargniony, jakby to wszystko<br />
ci zwiastowało kochankę? (I gdzie ją skryjesz,<br />
skoro nawet wielkie nieznane myśli przy tobie<br />
wychodzą i wchodzą, częściej zostając w nocy.)<br />
Lecz gdy ci tęskno, śpiewaj tych, co kochają; bo jeszcze<br />
nie jest dość nieśmiertelne ich rozsławiane uczucie.<br />
Tych, zazdrościsz im niemal, opuszczonych, którzy<br />
czulszymi ci się zdali niż ci uciszeni. Zaczynaj<br />
ciągle od nowa ich nigdy nieosiągalną pochwałę;<br />
pomyśl: przetrwa bohater, nawet zagłada mu była<br />
tylko pretekstem, by istnieć: ostatnim narodzeniem.<br />
Lecz kochających przyjmuje wyczerpana natura<br />
do siebie znów, jakby sił nie starczyło, by po raz drugi<br />
tego dokonać. Czyś więc Gasparę Stampę<br />
wspominał dostatecznie, aby jakaś dziewczyna,<br />
którą porzucił kochanek, przez przykład jaskrawy<br />
tej kochającej poczuła: gdybym ja była jak ona?<br />
Czy nie powinny się dla nas stać te dawne cierpienia<br />
bardziej owocne? Czy nie czas już, byśmy kochając,<br />
wolni od tego, co kochamy, w drżeniu wytrwali:<br />
jak strzała trwa na cięciwie, by w skupionym odskoku<br />
być czymś więcej niż sobą: bo stać to być nigdzie.<br />
<br />
Głosy, głosy. Słuchaj, moje serce, jak tylko<br />
święci słuchali: aby zew potężny<br />
poderwał ich z ziemi; lecz oni klęczeli,<br />
nierzeczywiści, dalecy, niezważający na nic:<br />
Tak byli słuchający. Nie, abyś Boga przetrzymał<br />
głos, bynajmniej. Lecz usłysz to wianie,<br />
tę nieprzerwaną wieść, która z ciszy się rodzi.<br />
Szemrze teraz od tamtych młodo zmarłych ku tobie.<br />
Gdziekolwiek wchodziłeś, czy nie mówił w kościołach<br />
w Rzymie lub Neapolu cicho do ciebie ich los?<br />
Albo napis jakiś narzucał ci się wzniośle,<br />
jak niedawno tablica w Santa Maria Formosa.<br />
Czego ode mnie chcą? winienem nieprawości<br />
cień od siebie oddalić, który ich duchów<br />
czystemu poruszeniu po trosze przeszkadza.<br />
<br />
Prawda, to osobliwe, nie mieszkać więcej na ziemi,<br />
ledwie poznanych zwyczajów więcej nie przestrzegać,<br />
różom i innym rzeczom coś nam obiecującym<br />
nie przydawać znaczenia ludzkiej przyszłości;<br />
tym, czym się było w nieskończenie lękliwych dłoniach,<br />
nie być już więcej i nawet własne imię<br />
porzucić niczym połamaną zabawkę.<br />
Osobliwe, życzeń nie ponawiać w życzeniu. Osobliwe,<br />
ujrzeć wszystko, co było związane, jak luźno<br />
trzepoce w przestrzeni. A bycie umarłym jest żmudne,<br />
pełne prób nadrabiania, aby stopniowo choć trochę<br />
zażyć wieczności. — Żywi popełniają natomiast<br />
wszyscy ten błąd, że rozróżniają za mocno.<br />
Anioły (jak słychać) nie wiedziałyby często, czy pośród<br />
żywych chodzą czy pośród umarłych. Prąd wieczny<br />
przez obie krainy porywa wszystkie pokolenia<br />
zawsze ze sobą i w obu je równie zagłusza.<br />
<br />
Ostatecznie nie potrzebują nas więcej, ci wcześnie odeszli,<br />
odwyka się lekko od tego, co ziemskie, jak się z piersi<br />
matczynej łagodnie wyrasta. Lecz my, co tak wielkich<br />
potrzebujemy tajemnic, którym z żałoby tak często<br />
szczęśliwy postęp wynika — możemy być bez nich?<br />
Czy jest daremna legenda, że w skardze nad Linosem<br />
śmiały zaczątek muzyki przeniknął drętwe skostnienie;<br />
że dopiero w strwożonej przestrzeni, z której nagle<br />
boski niemal młodzieniec odszedł na zawsze, ta próżnia<br />
drgnęła i dziś nas porywa, pociechę niesie i pomoc.</p>

<p class="ft">{Duineser Elegien, Die erste Elegie, przeł. Andrzej Lam}<br />
{Pierwodruk: „Elegie duinejskie i Sonety do Orfeusza”. Przeł. Andrzej Lam. Warszawa 2011}</p>


<h4>Elegia druga</h4>

<p>Każdy anioł przeraża. Lecz, biada mi, dla was<br>
zaśpiewam, o was. Gdzież są dni Tobiasza,<br>
gdy jeden z Promieniejących stanął u prostych wrót domu,<br>
w na wpół podróżnym stroju i już nie budzący grozy;<br>
(młodzieniec wobec młodzieńca, co się przyglądał ciekawie).<br>
Gdyby teraz archanioł, straszliwy, wyszedłszy zza gwiazd<br>
o krok tylko ku naszej zniżył się stronie, w niebo -<br>
wzbite zabiłoby nas własne serce. Kto jesteście?<br>
<br>
Wcześnie uszczęśliwieni, ulubieńcy stworzenia,<br>
grzbiety gór, jutrzenkowe krawędzie<br>
wszelkiego początku, pyłki kwitnącej boskości,<br>
przeguby światła, galerie, schody, trony,<br>
przestrzenie istności, tarcze z rozkoszy, fermenty<br>
burzliwej ekstazy, i nagle, odosobnione,<br>
lustra, które swą piękność zniknioną<br>
na nowo wchłaniają w swe własne oblicze.<br>
<br>
Gdyż ogarnięci uczuciem spalamy się, ach, zawsze<br>
ulatniamy się z naszych oddechem; od drwa płonącego do drwa<br>
wydajemy woń coraz słabszą. A wtedy ktoś nam powiada:<br>
tak, w krew moją wchodzisz, ten pokój, ta wiosna<br>
napełnia się tobą… Daremnie, nas nie zatrzyma,<br>
znikamy w nim, wokół niego. A ci, co są piękni,<br>
o, któż ich zdoła powstrzymać? Nieustannie powstaje<br>
pozór w ich twarzy i pierzcha. Jak z pierwszych traw rosa<br>
ulatnia się z nas to wszystko, co nasze, jak żar<br>
z gorącego pokarmu. O, uśmiech, dokąd? O, spojrzenie w górę:<br>
nowa, ciepła, nadpływająca falo serca; - <br>
biada mi, jednak tym wszystkim jesteśmy. Czy przypadamy<br>
do smaku wszechświatom, w których nikniemy? Czy aniołowie<br>
przechwytują to tylko, co z nich jest, naprawdę, czy może<br>
jakby z niedopatrzenia na w tym niekiedy swój udział<br>
cząstka naszego bytu? Czyli jesteś tylko<br>
tyle wmieszani w ich rysy, ile niepokój w twarze<br>
brzemiennych kobiet? Nie widzą tego w chaosie<br>
powrotu do siebie. (Jakże mieliby dostrzec).<br>
<br>
Kochający mogliby to wypowiedzieć cudownie,<br>
w powietrzu nocnym, gdyby umieli, gdyż może wszystko<br>
nas zataja. Patrz, drzewa są, domy<br>
zamieszkiwane przez nas jeszcze trwają. My tylko<br>
mijamy obok wszystkiego jak fala powietrza.<br>
I sprzysięga się wszystko, by nas przemilczeć, może<br>
na wpół jak hańbę, na wpół jak niewyrażalną nadzieję.<br>
Kochankowie, wzajemnie zaspokojeni sobą,<br>
zapytam was o nasz sekret. Spleceni w uścisku. Czy macie dowody?<br>
Patrzcie, i to mi się zdarza, że moje dłonie<br>
spoufają się z sobą, albo że moja zużyta<br>
twarz w nich znajduje schronienie. To mi dostarcza nieco<br>
pewności. Lecz któż by odważył się przeto aż istnieć?<br>
Ale wy, którzy z zachwycenia drugiej istoty<br>
czerpiecie siłę, dopóki ta druga was nie pokona,<br>
błagając: już dosyć - ; wy, co pod dłońmi<br>
dojrzewacie jak dni winobrania, <br>
którzy niekiedy giniecie, tylko dlatego, że jedno<br>
bywa silniejsze: zapytam was w naszej sprawie.<br>
Wiem, że wasz dotyk jest błogi, gdyż pieszczota trwa nadal,<br>
gdyż miejsce, które osłaniacie, tkwi,<br>
nie znika: gdyż w tym, co się dzieje, czujecie<br>
czyste istnienie. Tak obiecujecie sobie niemal wieczność<br>
od uścisku. A jednak, gdy pierwszych spojrzeć<br>
lęk was opuści, i wytrzymacie tęsknotę przy oknie<br>
i pierwszą wspólną przechadzkę po ścieżkach ogrodu:<br>
kochankowie, czy jeszcze jesteście sobą? gdy usta na usta,<br>
kiedy przylegnięcie wzajemne - napój na napój:<br>
o, jak pijący odchodzi niezwykle od tego, co czyni.<br>
Czyli was nie zdumiała na stelach attyckich<br>
powściągliwość ludzkiego gestu? Czy miłość i pożegnanie<br>
nie kładą się tak lekko na plecy, jakby stworzone<br>
z innej materii niż nasza? Czy pamiętacie<br>
nieważki dotyk, mimo że w torsach jest siła.<br>
Ci powściągliwi wiedzieli: na tyle możemy się zdobyć,<br>
ta rzecz jest nasza, tak czuły dotyk; silniejszy<br>
jest uścisk bogów. Lecz to bogów sprawa.<br>
<br>
Ach, gdybyśmy mogli znaleźć czystą, trwałą, choć wąską<br>
dziedzinę ludzką, skrawek urodzajnej ziemi<br>
między rzeką a skałą. Gdyż nasze serce wciąż jeszcze<br>
przewyższa nas samych, jak tamci. I nie możemy za nim<br>
podążyć poprzez obrazy, co je łagodzą, ani<br>
przez boskie ciała, gdzie się przemożniej uśmierza.</p>
 
<p class="ft">{Duineser Elegien, Die zweite Elegie, przeł. Mieczysław Jastrun}<br />
{Pierwodruk: „Poezje”. Przeł. Mieczysław Jastrun. Kraków 1974, 1987, 1993}</p>


<h4>Elegia trzecia</h4>

<p>To jedna rzecz, umiłowaną śpiewać, inna, o, biada,<br />
ową ukrytą winę rzecznego boga krwi.<br />
Ten, którego poznaje z daleka, jej chłopiec, cóż może wiedzieć<br />
sam o władcy rozkoszy, on, co w samotności, nim jeszcze<br />
dziewczyna go ukoiła, a nieraz, jak nieobecna,<br />
ach, z jakiej niepoznawalnej wynurzając się głębi,<br />
boską głowę podnosił, jątrząc noc do wielkiego wrzenia.<br />
O, Neptun krwi, o, jego straszliwy trójząb.<br />
O, ciemny wiatr jego piersi ze skręconej muszli.<br />
Słuchaj, jak noc się zagłębia i wklęsa. Gwiazdy,<br />
czy nie od was pochodzi upodobanie kochanka<br />
w twarzy umiłowanej? Czy jego wejrzenie w jej czyste oblicze<br />
nie poczęło się z jasności konstelacji?<br />
<br />
Nie ty napięłaś łuk jego brwi do takiego oczekiwania,<br />
niestety, nie jego matka. Nie tobie, dziewczyno,<br />
nie dla ciebie, która go kochałaś,<br />
nagięły się jego wargi do urodzajnej mowy.<br />
Czy myślisz, że naprawdę twoje lekkie zjawienie<br />
tak nim wstrząsnęło, lotna jak powiew poranny?<br />
Choć zatrwożyłaś mu serce, to jednak starsze trwogi<br />
uderzały na niego przy najlżejszym dotyku.<br />
Wołaj go, lecz go nie zdołasz wywołać z ciemnego kręgu.<br />
Prawda, on <i>pragnie</i>, rozrywa pęta: z ulgą przywyka<br />
do twego serca utajonego, zagarnia, poczyna się.<br />
Lecz czy kiedykolwiek się zaczął?<br />
Matko, <i>ty</i> uczyniłaś go małym, tyś go poczęła;<br />
dla ciebie był nowym, nad jego nowymi oczami<br />
przyjazny świat pochylałaś broniąc przed obcym.<br />
Ach, gdzie są lata, kiedy mu z taką prostotą<br />
zastępowałaś smukłą postacią kłębiący się chaos?<br />
Wiele w ten sposób ukryłaś przed nim; noc podejrzaną w pokoju<br />
uczyniłaś niewinną, ze serca pełnego otuchy<br />
przestrzeń uczłowieczoną zmieszałaś z obszarem nocy.<br />
Nie w ciemność, nie, w twoje ileż bliższe istnienie<br />
wstawiłaś światło nocne, i jak z czułości świeciło.<br />
Nie było szmeru, którego byś nie wyjaśniła uśmiechem,<br />
jakbyś od dawna wiedziała, <i>kiedy</i> zatrzeszczy podłoga…<br />
<br />
A on słuchał i uspokajał się. Tak wiele mu pomagałaś<br />
swoim nocnym wstawaniem; za szafę wchodził los jego<br />
wysoki, w płaszczu, i układała się w fałdach zasłony<br />
przesuwającej się lekko jego trwożliwa przyszłość.<br />
<br />
A on sam, kiedy leżał, już pocieszony,<br />
pod powiekami sennymi twej lekkiej obecności<br />
w przedsmaku zasypiania roztapiając słodycz<br />
<i>wydawał</i> się być strzeżonym… Lecz <i>wewnątrz</i>: kto bronił,<br />
kto w nim opierał się falom początku?<br />
Ach, śpiący <i>nie był</i> przezorny; spał, ale śnił, ale w gorączce:<br />
jakże pogrążał się w sennym widzeniu.<br />
On, ten nowy, trwożący się, jakże go oplątywały<br />
rozgałęzione pędy zdarzeń dziejących się wewnątrz,<br />
już zaplecionych we wzory, skłębionych we wzrost dławiący,<br />
w zwierzęco gwałtowne formy. Poddawał się im. — Kochał.<br />
Kochał swoją wewnętrzną istotę, dziką knieję,<br />
ten las prawieczny w sobie, gdzie na głuchym zwalisku<br />
trwało jego świetlistozielone serce. Kochał.<br />
Opuścił je, wyszedł za własne korzenie, zszedł do potężnej genezy,<br />
gdzie jego błahe poczęcie już się przeżyło. Kochając<br />
zstąpił do krwi dawniejszej, w głębokie jary,<br />
gdzie się gnieździła groza, syta praojców. I wszelka potworność<br />
spoufalała się z nim, mrugając porozumiewawczo.<br />
To groza uśmiechała się... Nieczęsto<br />
tak wdzięcznie uśmiechałaś się, matko. Jak miał nie kochać<br />
tej, co się doń uśmiechała. <i>Nim</i> ciebie<br />
pokochał, kochał tamtą, bo gdy nosiłaś go w łonie,<br />
ona wmieszała się w wodę, co czyni zarodek lekkim.<br />
<br />
Spójrz, nie kochamy jak kwiaty, kwiaty jedynie z jednego<br />
roku; kiedy kochamy, wlewa się w nasze żyły<br />
sok z niepamiętnych czasów. Dziewczyno,<br />
<i>to:</i> że kochaliśmy w sobie nie jedno, przyszłe, ale<br />
wrzenie nieprzeliczonych narodzin; nie jedno dziecko,<br />
lecz ojców, którzy  jak gruz górskich złomów<br />
na naszym dnie spoczywają, lecz suche łożysko rzeki<br />
pradawnych matek, — lecz cały niemy krajobraz pod chmurną<br />
lub jasna zasłoną losu: — to cię ubiegło, dziewczyno.<br />
<br />
A ty sama, cóż wiesz — ty, która wywołałaś<br />
zamierzchłą przeszłość z kochającego. Jakie uczucia<br />
przekopywały się na jaw z odmienionych istot.<br />
Jakie kobiety cię nienawidziły. Jakich ponurych mężczyzn<br />
poruszyłaś we krwi młodzieńca? Umarłe dzieci<br />
garnęły się do ciebie… O, cicho, cicho,<br />
wykonaj dlań jakąś miłą, budzącą ufność pracę —<br />
prowadź go na skraj ogrodu, podaruj mu nocy<br />
nadmiar…<br />
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Zatrzymaj go…</p>

<p class="ft">{Duineser Elegien, Die dritte Elegie, przeł. Mieczysław Jastrun}<br />
{Pierwodruk: „Poezje”. Przeł. Mieczysław Jastrun. Kraków 1974, 1987, 1993}</p>

<h4>Elegia piąta</h4>

<p><i>Przypisana pani Hercie Koenig</i></p>

<p>Kim jednak są oni, wędrowni, ci jakby trochę bardziej<br />
przelotni niż my, których uparcie od świtu<br />
nagli jakaś komu, komu na uciechę,<br />
nigdy nienasycona wola. Lecz ona ich nagli,<br />
łamie ich, skręca i uskrzydla,<br />
podrzuca i chwyta na powrót; jakby z oliwionego,<br />
gładszego powietrza spadają<br />
na cienki, od ich ciągłych<br />
wyskoków przetarty dywan, ten zagubiony<br />
dywan we wszechświecie.<br />
Nałożony jak bruk, jakby przedmiejskie<br />
niebo zrobiło tam krzywdę ziemi. I obok,<br />
wyprostowany, widoczny: przedstawienia<br />
wielki inicjał…, i już ich, nasilniejszych<br />
mężczyzn, zwija w rulon od nowa, do śmiechu, ten wciąż<br />
powtarzany chwyt, jak August Mocny przy stole<br />
cynowy talerz.<br />
<br />
Ach i wokół tego<br />
środka, róża patrzenia:<br />
kwitnie i opada. Wokół tego<br />
drągala, słupka, przez własny<br />
kwitnący pyłek dotkniętego, na niby-owoc<br />
niechęci zapłodnionego, tej jego<br />
nieświadomej, błyszczącej cieniutką<br />
powierzchnią niby-uśmiechającej się niechęci.<br />
<br />
Tu: zwiędły, pomarszczony siłacz,<br />
stary, który jeszcze tylko gra na bębnie,<br />
zbiegnięty w swojej obszernej skórze, jakby wcześniej<br />
miała dwóch chłopów pomieścić, a jeden<br />
leżał już na cmentarzu, ten zaś przeżył tamtego,<br />
głuchy i czasem trochę<br />
błędny, w tej owdowiałej skórze.<br />
<br />
Za to ten młody, mężczyzna, jakby był synem karku<br />
i zakonnicy: ściśle i jędrnie nabity<br />
muskułami i prostactwem.<br />
<br />
O wy,<br />
co was cierpienie, które jeszcze małe było,<br />
otrzymało wpierw jako zabawkę, w jednym z jego<br />
długich ozdrowień….<br />
<br />
Ty, który z uderzeniem,<br />
znanym tylko owocom, niedojrzałym,<br />
co dzień sto razy spadasz z drzewa wspólnie<br />
wdrożonego ruchu (który, szybszy niż woda, w kilka<br />
minut osiągasz wiosnę, lato i jesień) —<br />
spadasz i plaskasz w grób:<br />
czasem, w półpauzie, majaczy ci się kochane<br />
oblicze przybierające rysy twojej rzadko<br />
tak czułej matki; lecz zatraca się płasko<br />
na twym ciele, które je rozrzedza, tę płochliwą,<br />
ledwie rysującą się twarz… I znowu<br />
mężczyzna klaszcze w dłonie do skoku, a zanim<br />
ból ci się wzmoże w okolicy nieustannie<br />
galopującego serca, palenie w stopach<br />
mu się objawi, jego przyczynie, z niewielu najpierw<br />
uwięzłymi ci w oczach cielesnymi łzami.<br />
A jednak, na oślep,<br />
uśmiech…..<br />
<br />
Aniele! o weź, zerwij, drobnokwiatowe zioło lecznicze.<br />
Zrób wazon, przechowaj je. I wstaw tam jeszcze<br />
radości nam niedostępne; w przyjaznej urnie<br />
sław je kwietnym i lotnym napisem: Subrisio Saltat.<br />
      Ty potem, śliczna,<br />
ty, przez największe radości<br />
milcząco pominięta. Są może<br />
twoje frędzelki dla ciebie szczęśliwe —<br />
albo ten nad młodymi<br />
prężnymi piersiami zielony metaliczny jedwab<br />
czuje się dopieszczony i nic mu więcej nie trzeba.<br />
Ty,<br />
coraz to inaczej na chwiejne szale równowagi<br />
kładziony sprzedażny owoc obojętności,<br />
jawny między ramionami.<br />
<br />
Gdzie, o gdzie jest miejsce — noszę je w sercu —<br />
gdzie jeszcze długo nie mogli, jeszcze od siebie<br />
odpadali, jak skaczące na siebie, niewłaściwie<br />
skojarzone zwierzęta; —<br />
gdzie ciężarki jeszcze ważą;<br />
gdzie jeszcze na swoich daremnie<br />
wirujących prętach talerze<br />
się zataczają…..<br />
<br />
I nagle w tym żmudnym Nigdzie, nagle<br />
to niewysłowione miejsce, gdzie czyste Zamało<br />
niepojęcie się przemienia —, przeskakuje<br />
w owo puste Zadużo.<br />
Gdzie wielocyfrowy rachunek<br />
wyrównuje się bezliczbowo.<br />
<br />
Place, o plac w Paryżu, nieskończona widownia,<br />
gdzie modystka, Madame Lamort,<br />
ruchliwe drogi ziemi, niekończące się wstążki<br />
owija i wiąże i z nich wciąż nowe<br />
pętelki wymyśla, pliski, kwiaty, kokardy, sztuczne owoce —, wszystkie<br />
jaskrawo pofarbowane, — na tanie<br />
zimowe kapelusze Losu.<br />
…………………………<br />
<br />
Aniele! Niechby był plac, o którym nie wiemy, a tam,<br />
na niewysłowionym dywanie, ukazywali kochankowie to,<br />
czego tu nigdy się nie nauczą, swoje śmiałe<br />
strzeliste figury wzlotu serca,<br />
swoje wieże rozkoszy, swoje<br />
od dawna, z dala od ziemi, tylko ku sobie<br />
skłaniające się drabiny, drżące, — i to umieli,<br />
wobec widzów dokoła, niezliczonych milczących umarłych:<br />
      Czy ci rzuciliby wtedy swoje ostatnie, zawsze skąpione,<br />
zawsze skrywane, których nie znamy, wiecznie<br />
ważne monety szczęścia przed nareszcie<br />
prawdziwie uśmiechającą się parę na uciszonym<br />
dywanie?</p>

<p class="ft">{Duineser Elegien, Die fünfte Elegie, przeł. Andrzej Lam}<br />
{Pierwodruk: „Elegie duinejskie i Sonety do Orfeusza”. Przeł. Andrzej Lam. Warszawa 2011}</p>


<h4>Elegia siódma</h4>

<p>Już nie wabienie, nie, głosie wzbudzony, niech będzie<br />
twojego krzyku naturą; choć krzyczysz czysto jak ptak,<br />
gdy unosi go pora, wstępująca, niepomna,<br />
że on jest istotą stroskaną, nie tylko samotnym sercem,<br />
które ciska w pogodne znajome niebiosa. Jak on<br />
chciałbyś pewnie, nie mniej —, by niewidoczna jeszcze,<br />
słyszała cię przyjaciółka, cicha, w której odpowiedź<br />
budzi się z wolna i od słuchania rozgrzewa, —<br />
twym ośmielonym uczuciem rozżarzona Czująca.<br />
<br />
O, i niech pojmie to wiosna —, tu nie ma wprost miejsca,<br />
które by nie dźwięczało tonem zwiastowania. Najpierw<br />
pytającą nutką, którą osnuwa narastającą ciszą,<br />
rozległym milczeniem czysty pogodny dzień.<br />
Potem w górę, stopniami wołania w górę, do wymarzonej<br />
świątyni przyszłości —; potem trelem, fontanną,<br />
co do rwącego wytrysku już dopowiada spadanie<br />
w obiecującej grze…. A przed sobą — latem.<br />
<br />
Nie tylko wszystkie poranki lata —, nie tylko<br />
jak w dzień przechodzą i promienieją przed świtem.<br />
Nie tylko dni, tak czułe wśród kwiatów, a górą,<br />
wśród rozrośniętych drzew, mocarne i potężne.<br />
Nie tylko skupienie tych rozbudzonych sił,<br />
nie tylko drogi, nie tylko łąki wieczorem,<br />
nie tylko, po późnej burzy, oddech czystego powietrza,<br />
nie tylko sen nadchodzący i wieczorne przeczucie…<br />
lecz noce! Lecz podniebne, wysokie, letnie<br />
noce, lecz gwiazdy, gwiazdy przychylne ziemi.<br />
O, być umarłym kiedyś i znać je nieskończenie,<br />
te wszystkie gwiazdy: bo jak, jak, jak o nich zapomnieć!<br />
<br />
Patrz, tak wzywałem kochankę. Lecz nie tylko, by ona<br />
przyszła… By wyszły też z grobów skruszonych<br />
dziewczyny i przystanęły… Bo jakie mógłbym granice<br />
zakreślić temu wołaniu? Ci pogrążeni szukają<br />
wciąż jeszcze ziemi. — O wy dzieci, tu kiedyś<br />
rzecz pochwycona niech znaczy dla wielu.<br />
Nie wierzcie, że los to coś więcej niż gąszcz dzieciństwa;<br />
jakże często prześcigałyście ukochanego, zdyszane,<br />
zdyszane po biegu szczęśliwym, donikąd, w wolną przestrzeń.<br />
<br />
Bycie tu jest wspaniałe. Wiedziałyście to, dziewczęta,<br />
wy też, niby wyzute, pogrążone —, wy, z najohydniejszych<br />
ulic miasta, ropiejące, albo na zmarnowanie<br />
wydane. Bo dla każdej była godzina, może nawet<br />
niecała godzina, miarami czasu ledwie<br />
mierzalna między dwiema chwilami —, gdy swoje istnienie<br />
przecież miała. Wszystko. Tętnice pełne istnienia.<br />
Lecz łatwo zapominamy, czego sąsiad z uśmiechem<br />
nam nie potwierdzi lub nie pozazdrości. Widocznie<br />
to chcemy okazać, podczas gdy i najjawniejsze szczęście<br />
da się nam poznać dopiero, gdy przemienimy je w sobie.<br />
<br />
Nigdzie, kochana, nie będzie świata, jak tylko wewnątrz. <br />
Nasze życie upływa w przemianie. I coraz znikliwsze<br />
jest to, co zewnętrzne. Gdzie kiedyś był dom niewzruszony,<br />
przeziera twór pomyślany, w poprzek, do zmyślenia<br />
w pełni już należący, jakby cały stał w głowie.<br />
Przestronne spichlerze siły tworzy sobie duch czasu,<br />
bezkształtny, jak prężny pęd, co go z wszystkiego bierze.<br />
Świątyń nie zna już więcej. To, co trwonione, z serca,<br />
przezornie chowamy skryciej. Tak, gdzie przetrwała choć jedna,<br />
jedna rzecz wymodlona kiedyś, wyklęczana —<br />
trwa taka, jaka jest, stając się już niewidzialną.<br />
Wielu jej więcej nie widzi, lecz bez tej przewagi,<br />
że ją budują wewnętrznie, kolumny, posągi, większe!<br />
<br />
Głuche obroty świata znają wydziedziczonych,<br />
którzy ni tego co było, ni tego co bliskie nie mają.<br />
Bo też co bliskie bywa dla ludzi dalekie. Lecz nas<br />
to nie powinno trwożyć; niech wzmacnia nas w ocalaniu<br />
postaci jeszcze rozpoznawalnej. — To stało wśród ludzi,<br />
w środku losu stało, niszczącego, w środku<br />
Niewiedzy-Dokąd, jakby istniejąc, i naginało<br />
gwiazdy ku sobie z oswojonego nieba. Aniele,<br />
tobie jeszcze ukażę to, tam! w twoim patrzeniu<br />
niech stanie ocalone, nareszcie wyprostowane.<br />
Kolumny, pylony, Sfinks, dźwiganie mozolne,<br />
z szarości ginącego miasta lub obcego, katedry.<br />
<br />
Czy to nie cud? Dziw się, aniele, my to jesteśmy,<br />
my, o wielki, opowiedz, żeśmy podołali,<br />
bo mnie oddechu nie starczy, by sławić. Naprawdę<br />
nie zaniedbaliśmy wnętrz, tych nam bliskich, tych<br />
naszych wnętrz. (Jakież muszą być wielkie szalenie,<br />
że tysiąclecia naszego czucia ich nie przepełniły.)<br />
Wszak wieża była wielka, czyż nie? Aniele, była taka, —<br />
wielka, też koło ciebie? Chartres było wielkie —, a muzyka<br />
sięgała jeszcze wyżej i nas przerosła. Lecz nawet<br />
kochająca dziewczyna —, samotna w okienku nocą….<br />
czy nie sięgnęła ci kolan —?<br />
                                                            Nie sądź, że to wabienie.<br />
Aniele, lecz nawet gdybym cię wabił! Nie przyjdziesz. Bo moje<br />
wołanie jest pełne dążenia; przeciw tak silnemu<br />
prądowi iść nie możesz. Jak wyciągnięte ramię<br />
jest moje wołanie. I jego do chwytu<br />
w górze otwarta dłoń zostanie przed tobą<br />
otwarta, ku obronie i ku przestrodze,<br />
Nieobjęty, wysoko.</p>

<p class="ft">{Duineser Elegien, Die siebente Elegie, przeł. Andrzej Lam}<br />
{Pierwodruk: „Elegie duinejskie i Sonety do Orfeusza”. Przeł. Andrzej Lam. Warszawa 2011}</p>


<h4>Elegia ósma</h4>
<p><i>Przypisana Rudolfowi Kassnerowi</i></p>

<p>Wszystkimi oczami patrzą stworzenia<br />
w otwarty przestwór. Tylko nasze oczy<br />
są odwrócone, ustawione szczelnie<br />
jak sidła wokół swobodnego ujścia.<br />
Co jest na zewnątrz, to wiemy jedynie<br />
z oblicza zwierząt. Bo już małe dziecko<br />
zmuszamy, aby odwróconym wzrokiem<br />
widziało formy, nie otwarty przestwór,<br />
tak głęboki u zwierząt. Wolny od śmierci.<br />
My ją widzimy wciąż; zaś wolne zwierzę<br />
ma własną zagładę zawsze za sobą,<br />
a przed sobą Boga, i kiedy idzie,<br />
to ku wieczności, tak jak źródła biegną.<br />
          Nie mamy nigdy, nawet na dzień jeden<br />
czystej przestrzeni przed sobą, gdzie kwiaty<br />
kwitną nieskończenie. To zawsze świat,<br />
a nigdy Nigdzie bez Nie: nic czystego,<br />
niestrzeżonego, co się wdycha i<br />
wie nieskończenie, nie pragnąc. Jak dziecko<br />
w tym się czasem zatraca, nim się nagle<br />
ocknie. Lub ktoś umiera i to jest.<br />
Bo blisko śmierci się śmierci nie widzi,<br />
patrzy na zewnątrz, może okiem zwierzęcia.<br />
Kochankowie, gdy ten drugi im wzroku<br />
nie zmąci, są tego bliscy, zdumieni…<br />
Jakby z przeoczenia objawia im się<br />
przestrzeń za drugim… Lecz dalej za niego<br />
żadne nie przejdzie, i każde ma znów swój świat.<br />
Wciąż ku stworzeniu zwróceni, widzimy<br />
na nim tylko odbicie wolnej przestrzeni,<br />
przyćmione przez nas. Albo że zwierzę,<br />
nieme, przenika nas wzrokiem na wskroś.<br />
To się zwie losem: być wciąż wobec czegoś,<br />
i nigdy nic innego niż to wobec.<br />
<br />
Gdyby świadomość naszej równą miało<br />
pewne siebie zwierzę, które z przeciwka<br />
ku nam idzie — zawróciłoby nas <br />
w swoją stronę. Lecz jego byt jest dlań<br />
nieskończony, niepojęty, nieczuły<br />
na własny stan, czysty, jak jego wzrok.<br />
Gdzie my widzimy przyszłość, ono widzi<br />
siebie we wszystkim, pogodzone z sobą.<br />
<br />
A przecież jest w czujnie ciepłym zwierzęciu<br />
powaga i ciężar wielkiego smutku.<br />
Bo także je dopada to, co nas<br />
tak często obezwładnia — przypomnienie,<br />
jakby już raz to, do czego się dąży,<br />
się stało: bliżej, wierniej, nieskończenie<br />
subtelniej. Tu jest wszystko oddaleniem,<br />
tam było oddechem. Po pierwszej ojczyźnie<br />
druga się zdaje dwuznaczna i chwiejna.<br />
           O, wielkie szczęście małego stworzenia,<br />
co wciąż zostaje w macierzystym łonie;<br />
szczęście komara, co wciąż w środku skacze,<br />
też na swych godach: bo łono jest wszystkim.<br />
I spójrz na połowiczną pewność ptaka,<br />
który coś wiedząc o swym pochodzeniu<br />
czuje, jak gdyby był duszą Etrusków,<br />
zmarłego, którego wchłonęła przestrzeń,<br />
ale z figurą leżącą na wieku.<br />
I jak skołowane jest to, co lata,<br />
a bierze się z łona. Jakby samo sobą<br />
strwożone, pruje powietrze, jak rysa<br />
znaczy filiżankę. Tak biegnie ślad<br />
nietoperza przez porcelanę zmierzchu.<br />
<br />
A my cóż: widzowie, zawsze i wszędzie<br />
ku wszystkiemu zwróceni, nigdy na zewnątrz!<br />
Za dużo. Porządkujemy. I się rozpada.<br />
Porządkujemy znów i rozpadamy się sami.<br />
<br />
I któż nas tak odwrócił, że cokolwiek<br />
czynimy, zawsze jesteśmy w pozycji<br />
tego, kto odchodzi? Jak na ostatnim<br />
wzgórzu, które znów mu całą dolinę<br />
ukaże, odwraca się, staje, zwleka —<br />
tak my żyjemy, ciągle się żegnając.</p>

<p class="ft">{Duineser Elegien, Die achte Elegie, przeł. Andrzej Lam}<br />
{Pierwodruk: „Elegie duinejskie i Sonety do Orfeusza”. Przeł. Andrzej Lam. Warszawa 2011}</p>


<h4>Elegia dziewiąta</h4>

<p>Czemu więc, jeśli już trzeba, porę istnienia na ziemi<br>
przybrać jak wawrzyn, nieco ciemniejszy niż wszelka<br>
inna zieleń z małymi falami na każdym<br>
brzeżku liścia (jak uśmiech wiatru): - czemuż tedy<br>
do ludzkiej przymuszać się doli - i unikając losu<br>
tęsknić za losem?…<br>
              Och, nie, że jest szczęściem<br>
ten przedwczesny przywilej bliskiej utraty.<br>
Nie z ciekawości albo dla wprawy serca,<br>
co by mogło być także w wawrzynie…<br>
<br>
Ale że ziemski byt znaczy wiele i że wszystkiemu tutaj<br>
jesteśmy na pozór potrzebni, całej tej znikomości,<br>
co nas przedziwnie dotyczy. Nas, najbardziej znikomych. Raz tylko,<br>
wszystko tylko raz jeden. Raz i nie więcej. My także<br>
raz tylko. Niepowrotnie. Lecz to<br>
raz tylko istnieć, jeśli nawet raz tylko:<br>
istnieć na Ziemi, wydaje się nieodwołalne.<br>
<br>
I tak przynaglamy się, by dopełnić istnienia,<br>
tak chcemy zmieścić je w naszych zwyczajnych dłoniach,<br>
w przepełnionym spojrzeniu i w niemym sercu.<br>
Chcemy być nim. - komu je oddać? Najchętniej<br>
wszystko zachować na zawsze… Ach, w tamten inny układ,<br>
biada, co się zabiera ze sobą? Nie zdolność widzenia,<br>
z wolna tu wyuczoną, nic z tego, co tu się zdarzyło. Nic.<br>
Ale cierpienia. Lecz przede wszystkim ciężar bytu,<br>
lecz długie doświadczenie miłości - lecz<br>
samo niewysłowione. Ale później<br>
pośród gwiazd, cóż z tym począć: są głębiej niewyrażalne.<br>
Przecież wędrowiec ze stoku góry znosi w dolinę<br>
nie garść ziemi, niewysłowionej dla wszystkich, lecz tylko<br>
jedno zdobyte słowo, czyste, żółtą i błękitną<br>
gencjanę. Jesteśmy tu może tylko po to, by powiedzieć: dom,<br>
most, studnia, brama, dzbanek, owocowe drzewo, okno -<br>
najwyżej: kolumna, wieża… Ale powiedzieć, zrozum,<br>
o, powiedzieć tak, jak nawet samym rzeczom<br>
nie marzyło się nigdy. Czy to nie skryty podstęp<br>
tej Ziemi, co umie milczeć, jej, która zniewala<br>
kochanków, by w ich uczuciu wszystko ich zachwycało?<br>
Próg: czymże to jest dla dwojga<br>
kochanków, że własny wysłużony próg we drzwiach<br>
zetrą cokolwiek obuwiem, także oni, po wielu przed nimi<br>
i przed tymi, co przyjdą… przelotnie.<br>
<br>
Tu czas Wyrażalnego, tu jego ojczyzna.<br>
Powiedz i wyznaj. Bardziej niż kiedykolwiek<br>
tam odpadają rzeczy dające się przeżyć, albowiem<br>
to, co spycha, na miejsce ich wchodząc, jest ruchem bez obozu.<br>
Czynnością pod skorupami, pękającymi radośnie, gdy wewnątrz<br>
napór przerośnie siebie i inną znajdzie granicę.<br>
Trwa między młotami<br>
nasze serce jak język <br>
między zębami, a jednak<br>
nie przestaje wysławiać.<br>
<br>
Sław przed Aniołem świat, nie ten wyrażalny, przed nim<br>
próżno byś chełpił się przepychem uczuć; w bezmiarze,<br>
tam, gdzie on czuje stokrotnie, tyś nowicjuszem. Więc pokaż<br>
mu rzeczy zwykłe, co z pokolenia na pokolenie żyją<br>
w nas jako nasza własność, pod ręką, w spojrzeniu.<br>
Powiedz mu rzeczy. Stać będzie wstrząśnięty, jak stałeś<br>
u powroźnika w Rzymie lub u garncarza nad Nilem.<br>
Pokaż mu, jak szczęśliwa może być rzecz, jak niewinna i nasza,<br>
jak nawet łkające cierpienie przestaje na kształt, bez wahania,<br>
służy jak rzecz lub znika w rzecz - i na drugim brzegu<br>
błogo wymyka się skrzypcom. - I te ze skonania<br>
żyjące rzeczy pojmują, że ty je sławisz; śmiertelne,<br>
nam powierzają ratunek, najbardziej śmiertelnym.<br>
Chcą, byśmy je przemienili w swym niewidzialnym sercu<br>
w nas - o, bezbrzeżnie w nas samych! Kim byśmy byli w końcu.<br>
Ziemio, czyż nie jest to twoim pragnieniem: w nas<br>
narodzić się niewidzialnie? - Czy to nie sen twój,<br>
być jeden raz niewidzialną? - Ziemio! być niewidzialną!<br>
Co, jeśli nie metamorfoza, jest twym naglącym żądaniem?<br>
Ziemio, umiłowana, chcę. O, wierz, nie trzeba by było<br>
odtąd twych wiosen, by mnie zjednać dla ciebie - jedna,<br>
ach, jedna, to już za wiele dla mojej krwi.<br>
Bezimiennie przystałem na ciebie, z najdalszych oddali.<br>
Tyś zawsze miała słuszność, i twoim świętym pomysłem<br>
jest zgon poufny.<br>
<br>
Patrz, żyję. Z czego? Ani dzieciństwo ni przyszłość<br>
nie tracą nic ze siebie… Byt niezmierzony<br>
wytryska z mojego serca.</p>
 
<p class="ft">{Duineser Elegien, Die neunte Elegie, przeł. Mieczysław Jastrun}<br />
{Pierwodruk: „Poezje”. Przeł. Mieczysław Jastrun. Kraków 1974, 1987, 1993}</p>


<h4>Elegia dziesiąta</h4>

<p>Żebym też kiedyś, u kresu gorzkiego przejrzenia,<br />
radość i sławę wyśpiewał przyzwalającym aniołom.<br />
Żeby ze zbitych do cna młotków mojego serca<br />
żaden nie zawiódł na luźnych, niepewnych albo<br />
porwanych strunach. Żeby moje płynące oblicze<br />
mnie rozświetliło; żeby płacz niepozorny<br />
rozkwitnął. O, jak będziecie wtedy, noce, mi bliskie,<br />
strapione. Że was na klęczkach, niepocieszone siostry,<br />
nie brałem w siebie, w wasz rozpuszczony<br />
włos nie kryłem się ufnie. My, trwoniciele cierpienia.<br />
Jakże my je z góry odrzucamy, w posępne trwanie,<br />
bo nie skończą się może. Ale to one są przecież<br />
naszym zimozielonym listowiem, ciemnym barwinkiem,<br />
jedną z pór sekretnego roku — nie tylko<br />
porą — są miejscem, gniazdem, siedliskiem, mieszkaniem.<br />
<br />
Lecz, biada, jak obce są uliczki Miasta Boleści,<br />
gdzie w fałszywej, z nadmiaru dźwięku powstałej<br />
ciszy, butnie, z matrycy pustki odlew<br />
się pyszni: wrzask pozłocony, kruszący się pomnik.<br />
O, jak chętnie rozdeptałby im anioł ten rynek pociech,<br />
odgraniczony kościołem, jego kupną gotowizną:<br />
czystym, zamkniętym i smutnym jak poczta w niedzielę.<br />
Ale na zewnątrz kotłują się zawsze jarmarczne atrakcje.<br />
Huśtawki wolności! Poławiacze, kuglarze zapału!<br />
I szczęścia wystrojonego figurki w strzelnicy,<br />
ruchome skaczące cele, dźwięk dające blaszany,<br />
gdy strzelec fortunny trafi. Od trafu do przypadku<br />
toczy się dalej; bo kramy z wszelakim cudactwem<br />
wabią, bębnią i beczą. Dla dorosłych natomiast<br />
jest widok osobny, jak pieniądz się mnoży, anatomicznie,<br />
nie tylko do śmiechu: organ płciowy pieniądza,<br />
wszystko, całość i przebieg — to uczy i czyni<br />
płodnym………<br />
…. Och, ale zaraz za tym, nieco dalej,<br />
za płotem oklejonym plakatami „Todlos”,<br />
tego gorzkiego piwa, co zda się słodkie pijącym,<br />
gdy przeżuwają do niego ciągle nowe rozrywki…,<br />
zaraz z tyłu parkanu, za nim jest rzeczywiście.<br />
Dzieci się bawią i kochankowie trzymają się z boku,<br />
poważnie, na lichej trawie, i psy korzystają z natury.<br />
Coś dalej ciągnie młodzieńca; być może kocha młodą<br />
Skargę….. Za nią idzie na łąki. A ona mówi:<br />
— Daleko. Mieszkamy tam, za miastem….. Gdzie? I młodzieniec<br />
idzie za nią. Jej postać go wzrusza. Ramiona i szyja —<br />
może to ród znamienity? Lecz ją zostawia, odchodzi,<br />
odwraca się, skinął… Cóż to? Ona jest Skargą.<br />
<br />
Tylko młodzi umarli, we wczesnym okresie<br />
bezczasowej obojętności, odzwyczajania,<br />
idą za nią z miłością. Na dziewczęta<br />
czeka i zaprzyjaźnia się z nimi. Pokazuje im cicho,<br />
co ma na sobie. Perły cierpienia i delikatne<br />
welony cierpliwości. — Z chłopcami idzie<br />
w milczeniu.<br />
<br />
Lecz tam, gdzie mieszkają, w dolinie, jedna ze starszych Skarg<br />
zwraca się żywo ku chłopcu, kiedy ten pyta: — Byliśmy,<br />
mówi, Wielkim Rodem, kiedyś, my Skargi. Przodkowie<br />
pracowali w kopalniach tam, w tych górach; u ludzi<br />
znajdziesz niekiedy kawałek szlifowanego pra-bólu<br />
lub, ze starego wulkanu, gniew skamieniały w szlakę.<br />
Tak, to pochodzi stamtąd. Byliśmy kiedyś bogaci. —<br />
<br />
I prowadzi go lekko przez Skarg krajobraz rozległy,<br />
pokazuje słupy świątyni albo zwaliska<br />
zamków, z których niegdyś książęta Skargowie<br />
krajem mądrze rządzili. Pokazuje wysokie<br />
drzewa łez i pola kwitnącej melancholii<br />
(żyjący znają ją tylko jako roślinę liściastą);<br />
pokazuje zwierzęta smutku na łące — a czasem<br />
skoczy ptak i przetnie im w płaskim locie widzenie<br />
hieroglifem swojego samotniczego krzyku. —<br />
Zaś wieczorem na groby przodków go wiedzie<br />
ze Skargów rodu, dawnych sybilli i wieszczków.<br />
A kiedy noc się zbliża, wędrują ciszej, i wkrótce<br />
księżyc się wznosi, ten nad wszystkim<br />
czuwający grobowiec. Podobny do tego nad Nilem,<br />
wzniosły Sfinks —: utajnionej komnaty<br />
oblicze.<br />
I zdumiewają się głowie królewskiej, która na zawsze,<br />
milcząca, twarz ludzką<br />
złożyła na wadze gwiazd.<br />
<br />
Tego już wzrok nie ogarnia, we wczesnej śmierci<br />
mętniejący. Lecz jej spojrzenie,<br />
spoza krawędzi pszentu, wypłasza sowę. A ona,<br />
muskając w wolnym przelocie policzek,<br />
tę najdojrzalszą okrągłość,<br />
wrysowuje miękko w nowy<br />
słuch umarłego, nad podwójnie<br />
otwartą kartą, nieopisany obrys.<br />
<br />
A wyżej, gwiazdy. Nowe. Gwiazdy Krainy Boleści.<br />
Wolno nazywa je Skarga: — Tu,<br />
patrz, to Jeździec, to Laska, a ten większy gwiazdozbiór<br />
zowią: Wieniec Owoców. I dalej, bliżej bieguna:<br />
Kołyska; Droga; Płonąca Księga; Lalka; Okno.<br />
Na niebie zaś południowym, czyste jak we wnętrzu<br />
błogosławionej dłoni, jasno świecące M,<br />
które oznacza Matki…… —<br />
<br />
Lecz Zmarły musi odejść; w milczeniu prowadzi go starsza<br />
Skarga do wąwozu w dolinie,<br />
gdzie w blasku księżyca coś lśni:<br />
Źródło Radości. Z nabożną czcią<br />
nazywa je, mówi: — U ludzi<br />
jest ono doniosłą rzeką. —<br />
<br />
Stoją u podnóża gór.<br />
Obejmuje go, płacząc.<br />
<br />
Samotnie się wspina, ku górom pra-bólu.<br />
I nawet jego kroki nie dźwięczą z głuchego losu.<br />
<br />
*<br />
Lecz gdyby mieli ci nieskończenie umarli wzbudzić<br />
w nas podobieństwo, patrz, wskazaliby może kotki<br />
bezlistnej leszczyny, zwisające, albo<br />
deszcz, co na mroczną ziemię pada wczesną wiosną. —<br />
My zaś, którzy o szczęściu rosnącym<br />
myślimy, poczulibyśmy wzruszenie,<br />
które nas do żywego dojmuje,<br />
kiedy szczęście pada.</p>

<p class="ft">{Duineser Elegien, Die zehnte Elegie, przeł. Andrzej Lam}<br />
{Pierwodruk: „Elegie duinejskie i Sonety do Orfeusza”. Przeł. Andrzej Lam. Warszawa 2011}</p>

</article>

</main>
			
<footer>
<p class="copyright">&copy; Dariusz Guzik</p>
<p class="impressum"><a href="https://rilke.pl/impressum">Impressum</a></p>
</footer>

</body>
</html>
