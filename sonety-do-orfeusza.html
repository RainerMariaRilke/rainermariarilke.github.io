<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="https://rilke.pl/" />
<title>Rainer Maria Rilke &middot; Sonety do Orfeusza</title>
<meta name="description" content="Rilke. Poeta. Księgozbiór. Świat wczorajszy.">
<meta name="author" content="Dariusz Guzik">
<link rel="stylesheet" type="text/css" href="rilke.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>

<body class="kb">

<header>
	<h1><a href="https://rilke.pl">Rainer Maria Rilke</a></h1>
	<nav>
	<ul>
	<li><a href="https://rilke.pl/poeta">Poeta  &middot;</a></li>
	<li><a href="https://rilke.pl/ksiegozbior">Księgozbiór  &middot;</a></li>
	<li><a href="https://rilke.pl/swiat-wczorajszy">Świat wczorajszy</a></li>
    </ul>
	</nav>
</header>

<main>		
			
<article>

<h2>Sonety do Orfeusza</h2>

<h4>Z części pierwszej</h4>

<h4>I</h4>

<p>Wyrosło drzewo. O czystość wzrastania!<br />
O, Orfeusz śpiewa! Wysokie drzewo w uchu!<br />
Umilkło wszystko. Lecz i w przemilczeniu<br />
początek nowy szedł, skinienie i przemiana.<br />
<br />
Zwierzęta z ciszy wybiegły, z jasności<br />
rozluźnionego lasu, z legowisk i gniazd;<br />
i wraz się okazało, że nie z przebiegłości<br />
ani nie z lęku były w sobie ciche tak,<br />
<br />
lecz ze słuchania. Ryk i krzyk i wrzawa<br />
wydały im się w sercach małe. I gdzie dotąd<br />
chatynka ledwie ku słyszeniu stała,<br />
<br />
kryjówka najciemniejszych ich pożądań<br />
z chwiejnymi węgarkami u wylotu, —<br />
świątynię tam stworzyłeś dla ich słuchu.</p>

<p class="ft">{Die Sonette an Orpheus, I/I, przeł. Andrzej Lam}<br />
{Pierwodruk: „Elegie duinejskie i Sonety do Orfeusza”. Przeł. Andrzej Lam. Warszawa 2011}</p>


<h4>II</h4>

<p>To było niemal jak dziewczyna, która wyszła<br />
z osobliwego szczęścia, ze śpiewu i liry,<br />
i zajaśniała ze swych wiosennych welonów<br />
i łoże sobie w moim uchu uczyniła.<br />
<br />
I spała we mnie. Jej snem było wszystko.<br />
Drzewa, com kiedyś je podziwiał, owa<br />
dal namacalna, przeczuwana łąka<br />
i to zdumienie, które mnie zdziwiło.<br />
<br />
Śniła o świecie. Śpiewający boże,<br />
jak tego dokonałeś, że nie chciała wcale<br />
wpierw zaznać jawy? Wstała i usnęła.<br />
<br />
Gdzie jest jej śmierć? O, czyżbyś chciał ten motyw<br />
wynaleźć jeszcze, nim się pieśń twa stłumi? —<br />
I dokąd znika ze mnie?… Ta dziewczyna niemal….</p>

<p class="ft">{Die Sonette an Orpheus, I/II, przeł. Andrzej Lam}<br />
{Pierwodruk: „Elegie duinejskie i Sonety do Orfeusza”. Przeł. Andrzej Lam. Warszawa 2011}</p>


<h4>III</h4>

<p>Tak, Bóg to zdołał. Jak ma jednak, powiedz,<br />
przejść za nim człowiek przez tę wąską lirę?<br />
On zmysł ma rozdwojony. A na skrzyżowaniu<br />
dwóch serca dróg świątyni nie ma z Apollinem.<br />
<br />
Śpiew, co go uczysz, nie jest pożądaniem<br />
ni krzykiem, aby rzecz się dokonała;<br />
śpiew jest istnieniem. I Bogu jest łatwiej.<br />
Lecz kiedy my jesteśmy? I kiedy on zwraca<br />
<br />
w nasz byt i ziemię i gwiazdy niebieskie?<br />
To nie jest to, młodzieńcze, że kochałeś,<br />
nawet gdy głos ci usta otworzył do śpiewu, —<br />
<br />
naucz się zapominać. To przemija wszak.<br />
A śpiewać w prawdzie to jest inne tchnienie.<br />
Tchnienie o nicość. Wianie w Bogu. Wiatr.</p>

<p class="ft">{Die Sonette an Orpheus, I/III, przeł. Andrzej Lam}<br />
{Pierwodruk: „Elegie duinejskie i Sonety do Orfeusza”. Przeł. Andrzej Lam. Warszawa 2011}<br />
{Wersja zmieniona przez tłumacza w stosunku do pierwodruku}</p>


<h4>IV</h4>

<p>O czuli, wchodźcie niekiedy śmielej<br />
w oddech, co waszych ust nie spragniony,<br />
niech się na waszych policzkach rozdzieli,<br />
drży poza wami, znów połączony.<br />
<br />
O wy zbawieni, o pełni chwały,<br />
jakbyście byli serca zarodem.<br />
Łuki dla grotów i cele strzały,<br />
przez łzy świecicie uśmiechem młodym.<br />
<br />
Niech was ciężary żadne nie trwożą,<br />
znów je oddajcie ziemskiej planecie;<br />
ciężkie są góry, ciężkie są morza.<br />
<br />
Nawet w dzieciństwie zasiane w ziemię<br />
drzewa zbyt ciążą: nie udźwigniecie.<br />
Ale powietrza… ale przestrzenie…</p>

<p class="ft">{Die Sonette an Orpheus, I/IV, przeł. Mieczysław Jastrun}<br />
{Pierwodruk: „Poezje”. Przeł. Mieczysław Jastrun. Kraków 1974, 1987, 1993}</p>


<h4>V</h4>

<p>Pomników nie stawiajcie. Tylko róże<br />
każdego roku niech mu rozkwitają.<br />
Bo tym Orfeusz jest. I trwaniem i przemianą<br />
raz w to, raz w to. Więc się nie troszczmy dłużej<br />
<br />
o inne imię. Bo już raz na zawsze<br />
Orfeusz jest, gdy śpiewa. Zjawia się i znika.<br />
Czy to nie dosyć, gdy koronę róży<br />
o parę dni przeżyje, kiedy ta usycha?<br />
<br />
O jak on znikać musi, byście to pojęli!<br />
Bo sam jest zatrwożony, że tak znika.<br />
Gdy jego słowo wznosi byt tutejszy,<br />
<br />
on jest już tam, gdzie wy go nie spotkacie.<br />
Już krata liry dłoni mu nie więzi.<br />
I pilnie nasłuchuje, gdy granicę mija.</p>

<p class="ft">{Die Sonette an Orpheus, I/V, przeł. Andrzej Lam}<br />
{Pierwodruk: „Elegie duinejskie i Sonety do Orfeusza”. Przeł. Andrzej Lam. Warszawa 2011}</p>


<h4>IX</h4>

<p>Tylko kto lirę wzniósł<br />
też pośród cieni,<br />
ten nieskończony hołd<br />
godnie wypełni.<br />
<br />
Kto z umarłymi mak<br />
jadał z ich grzędy,<br />
tego najlżejszy ton<br />
nie zdradzi nigdy.<br />
<br />
Choćby widmo w jeziorze<br />
się rozpłynęło:<br />
Obrazu strzeż.<br />
<br />
Bo w oboim żywiole<br />
głosy dopiero<br />
idą przez wiek.</p>

<p class="ft">{Die Sonette an Orpheus, I/IX, przeł. Andrzej Lam}<br />
{Pierwodruk: „Elegie duinejskie i Sonety do Orfeusza”. Przeł. Andrzej Lam. Warszawa 2011}</p>


<h4>X</h4>

<p>Was, obecne zawsze w mej pamięci,<br />
witam, starożytne sarkofagi,<br />
które z rzymskich czasów wody<br />
opływają jak wędrowne pieśni.<br />
<br />
Też te otwarte, niczym oko<br />
pasterza, który się zbudził wesoły,<br />
— pełne ciszy i pszczelego soku —<br />
skąd właśnie frunął motyl zachwycony;<br />
<br />
wszystkie wyzbyte próżnego zwątpienia<br />
witam, na nowo otwierane usta,<br />
które poznały, co milczenie znaczy.<br />
<br />
Wiemy to, przyjaciele, czy nie wiemy może?<br />
Jedno i drugie godzina niespieszna<br />
Na ludzkiej rzeźbi twarzy.</p>

<p class="ft">{Die Sonette an Orpheus, I/X, przeł. Andrzej Lam}<br />
{Pierwodruk: „Elegie duinejskie i Sonety do Orfeusza”. Przeł. Andrzej Lam. Warszawa 2011}</p>


<h4>XIV</h4>

<p>Pielęgnujemy kwiaty, grona i owoce.<br />
Nie tylko mową lata mówią coś wytrwale.<br />
Z ciemności wstaje objawienie barwne<br />
i blask zazdrości błyśnie na nim może<br />
<br />
umarłych, którzy ziemi dają siłę.<br />
O ich udziale cóż naprawdę wiemy?<br />
To ich odwieczny zwyczaj, aby glinę<br />
swą wolną kością przenikać do głębi.<br />
<br />
Pytanie tylko: czy są temu chętni?<br />
Czy owoc grozi, niewolników dzieło,<br />
ich dumnym panom zaciśniętą pięścią?<br />
<br />
Czy są panami ci, co śpiący u korzeni<br />
ze swych nadmiarów niosą w podarunku<br />
coś z niemej siły i coś z pocałunku?</p>

<p class="ft">{Die Sonette an Orpheus, I/XIV, przeł. Andrzej Lam}<br />
{Pierwodruk: „Elegie duinejskie i Sonety do Orfeusza”. Przeł. Andrzej Lam. Warszawa 2011}</p>


<h4>XV</h4>

<p>Czekajcie…, to smakuje… I zaraz ucieka.<br />
… Muzyki mało; tupot i brzęczenie —;<br />
Dziewczęta, ciepłe, o dziewczęta nieme,<br />
zatańczcie smak owocu, co długo dojrzewa!<br />
<br />
Zatańczcie pomarańczę. Któż zapomnieć mógłby,<br />
jak tonąc w sobie, broni się zarazem<br />
przed swą słodyczą. Wyście ją posiadły.<br />
Ona się ku wam zwróciła z oddaniem.<br />
<br />
Zatańczcie pomarańczę. Krajobraz odrzućcie<br />
cieplejszy, aby zalśnił ten dojrzały<br />
w ojczystej aurze! Rozżarzył w swym wnętrzu<br />
<br />
zapachy wśród zapachów. I skojarzcie wprawnie<br />
czystą łupinę, broniącą dostępu,<br />
z tym sokiem, który szczęśliwą poczuje!</p>

<p class="ft">{Die Sonette an Orpheus, I/XV, przeł. Andrzej Lam}<br />
{Pierwodruk: „Elegie duinejskie i Sonety do Orfeusza”. Przeł. Andrzej Lam. Warszawa 2011}</p>


<h4>XVII</h4>

<p>Wczesny przodek najniżej<br />
tych, co się pięli,<br />
korzeń, źródło ukryte<br />
bijące w ziemi.<br />
<br />
Hełm w boju, rogu zew,<br />
nad starcem kłótnie,<br />
nagły braterski gniew,<br />
dziewy jak lutnie…<br />
<br />
Konar na konar ciśnie,<br />
nigdzie nie wolny….<br />
Jeden! O, pnij się… pnij się…<br />
<br />
Lecz się łamią co chwilę.<br />
Dopiero ten najwyższy<br />
zgina się w lirę.</p>

<p class="ft">{Die Sonette an Orpheus, I/XVII, przeł. Andrzej Lam}<br />
{Pierwodruk: „Elegie duinejskie i Sonety do Orfeusza”. Przeł. Andrzej Lam. Warszawa 2011}</p>


<h4>XXI</h4>

<p>I znów nastała wiosna. Ziemia<br />
jest niby dziecko, które wiersze czyta;<br />
dużo, o dużo… A za utrudzenia<br />
długiej nauki nagrodę otrzyma.<br />
<br />
Preceptor był surowy. A nas biel wabiła<br />
na brodzie tego starca dostojnego.<br />
Teraz o zieleń, o niebieskość pytać<br />
możemy śmiało: ona wie, dlaczego!<br />
<br />
Masz wolne, ziemio szczęśliwa, więc baw się<br />
beztrosko z dziećmi. My chcemy cię schwytać,<br />
wesoła ziemio. Najweselsze złapie.<br />
<br />
O, czego mistrz ją uczył w długich chwilach<br />
i co jest drukowane w splątanych korzeniach,<br />
i w pniach olbrzymich: wyśpiewa, wyśpiewa!</p>

<p class="ft">{Die Sonette an Orpheus, I/XXI, przeł. Andrzej Lam}<br />
{Pierwodruk: „Elegie duinejskie i Sonety do Orfeusza”. Przeł. Andrzej Lam. Warszawa 2011}</p>


<h4>XXII</h4>

<p>Ciągle gdzieś gnamy.<br />
Lecz czasu krok<br />
to postęp mały<br />
w tym, co trwa wciąż.<br />
<br />
Wszystko, co spieszy,<br />
rychło przeminie;<br />
a nas uświęci<br />
trwałość jedynie.<br />
<br />
Niech nie porywa <br />
was śmiały lot<br />
ni szybki start.<br />
<br />
Wszystko spoczywa:<br />
światło i mrok,<br />
księga i kwiat.</p>

<p class="ft">{Die Sonette an Orpheus, I/XXII, przeł. Andrzej Lam}<br />
{Pierwodruk: „Elegie duinejskie i Sonety do Orfeusza”. Przeł. Andrzej Lam. Warszawa 2011}</p>


<h4>XXIV</h4>

<p>Mamy-ż starą tę naszą przyjaźń, tych wielkich<br />
nigdy niewerbujących bogów, że ich hartowna<br />
stal, którą wytwarzamy, nie zna, odrzucić<br />
lub niespodzianie na innej szukać ich mapie?<br />
<br />
Potężni ci przyjaciele, którzy od nas umarłych<br />
przyjmują, nigdzie na naszych nie wożą się kołach.<br />
Nasze uczty odbywamy daleko —, nasze łaźnie<br />
ukryliśmy, a ich zbyt dla nas wolnych posłańców<br />
<br />
prześcigamy od dawna. Samotni, skazani na siebie,<br />
obcy sobie, nieznający się wzajem,<br />
nie prowadzimy już ścieżek jak piękne meandry,<br />
<br />
lecz w linii prostej. Jeszcze tylko w kotłach parowych<br />
wrą dawne ognie, wznoszą się młoty, coraz to<br />
większe. My zaś wciąż z sił opadamy, pływacy.</p>

<p class="ft">{Die Sonette an Orpheus, I/XXIV, przeł. Andrzej Lam}<br />
{Pierwodruk: „Elegie duinejskie i Sonety do Orfeusza”. Przeł. Andrzej Lam. Warszawa 2011}</p>


<h4>XXV</h4>

<p>Lecz ciebie chcę teraz, ciebie, którą znałem<br />
jak kwiat niewiadomego mi imienia<br />
raz jeszcze przypomnieć, i w kształcie zmartwychpowstałym<br />
ukazać im, uczestniczkę krzyku nie do zwalczenia.<br />
<br />
Tancerka wpierw, która nagle swoje ciało trwożne<br />
zatrzymała, jakby wlano spiż w jej istnienie dziewczęce,<br />
smutna i zasłuchana — kiedy z woli przemożnej<br />
wtargnęła muzyka w jej przemienione serce.<br />
<br />
Już bliska była choroba. Już owładnięta jej cieniem<br />
krew napierała mroczna, lecz podejrzliwie i z drżeniem<br />
ku naturalnej wiośnie parła popędem samym,<br />
<br />
wciąż hamowana ciemnością, upadkiem, dławionym porywem,<br />
świeciła ziemskim blaskiem. Aż biciem serca straszliwym<br />
weszła w otwartą bez nadziei bramę.</p>

<p class="ft">{Die Sonette an Orpheus, I/XXV, przeł. Mieczysław Jastrun}<br />
{Pierwodruk: „Poezje”. Przeł. Mieczysław Jastrun. Kraków 1974, 1987, 1993}</p>


<h4>XXVII</h4>

<p>Naprawdę jest czas, ten wszystko niszczący?<br />
Kiedyż, na górze spokojnej, zamek rozkruszy?<br />
Serce, do bogów całkiem należące,<br />
Kiedyż nam demiurg stłumi?<br />
<br />
Czyśmy naprawdę tak trwożliwie wiotcy,<br />
jakimi los nas w istocie chce czynić?<br />
Dzieciństwo, tak głębokie i obiecujące<br />
w korzeniach, jestże — potem — ciche?<br />
<br />
Ach, widmo przemijania,<br />
tego, kto się nie wzbrania,<br />
przenika jak dym.<br />
<br />
Jako ci, którzy jesteśmy, czyniący,<br />
uchodzimy wszak dla tu zostających<br />
mocy za boski czyn.</p>

<p class="ft">{Die Sonette an Orpheus, I/XXVII, przeł. Andrzej Lam}<br />
{Pierwodruk: „Elegie duinejskie i Sonety do Orfeusza”. Przeł. Andrzej Lam. Warszawa 2011}</p>



<h4>Z części drugiej</h4>

<h4>I</h4>

<p>Oddechu, poemacie niewidzialny!<br />
Wciąż wokół własnego<br />
bytu wymieniana przestrzeń świata. Przeciwwaga,<br />
w której objawiam się rytmem.<br />
<br />
Jedyna fala, której<br />
rosnącym morzem jestem;<br />
ty najskromniejsze ze wszystkich możliwych mórz, —<br />
pozyskana przestrzeń.<br />
<br />
Ileż tych miejsc przestrzeni już było<br />
we mnie wcześniej. Niektóre wiatry<br />
jak syny są mi znów.<br />
<br />
Poznajesz mnie, eterze, pełen miejsc mych dawnych?<br />
Ty, gładka kiedyś koro,<br />
Okrągłość i kartka mych słów.</p>

<p class="ft">{Die Sonette an Orpheus, II/I, przeł. Andrzej Lam}<br />
{Pierwodruk: „Elegie duinejskie i Sonety do Orfeusza”. Przeł. Andrzej Lam. Warszawa 2011}</p>


<h4>III</h4>

<p>Lustra: nikt jeszcze nie zdołał opisać,<br />
czym wy jesteście w ukrytej istocie.<br />
Wy, jak dziurami rozlicznymi sita<br />
międzyprzestrzenie czasu zapełnione.<br />
<br />
Wy, sali jeszcze pustej trwoniciele –,<br />
gdy świt się budzi, jak lasy w oddali...<br />
I świecznik jak szesnastorogi jeleń<br />
idzie ostępem waszym niezbadanym.<br />
<br />
Czasem jesteście malowideł pełne.<br />
Niektóre jakby weszły kiedyś w was –,<br />
inne lękliwie słałyście na stronę.<br />
<br />
Lecz najpiękniejsza w was zostanie –, aż<br />
świetlisty Narcyz wtargnie bezszelestnie<br />
w jej lica, które trwają tam uśpione.</p>

<p class="ft">{Die Sonette an Orpheus, II/III, przeł. Andrzej Lam}<br />
{Pierwodruk: „Elegie duinejskie i Sonety do Orfeusza”. Przeł. Andrzej Lam. Warszawa 2011}</p>


<h4>IV</h4>

<p>O, to jest zwierzę, które nie istnieje.<br />
Nic o nim nie wiedzieli, lecz przezornie<br />
kochali jego wędrowanie, ruchy, szyję,<br />
a także jego oczu światło uciszone.<br />
<br />
Wszak go nie było. Lecz że je kochali,<br />
zwierzęciem było czystym. I dali mu przestrzeń.<br />
A w tej przestrzeni, jasnej i oszczędnej,<br />
podniosło lekko głowę. Nie musiało wcale<br />
<br />
być. Więc go ziarnem żadnym nie karmili,<br />
lecz tylko możliwością, że być może.<br />
Ta zaś natchnęła zwierzę taką siłą,<br />
<br />
że wypuściło z siebie róg na czole.<br />
Z tym rogiem przyszło białe do dziewicy —<br />
i było w srebrym lustrze i w niej było.</p>

<p class="ft">{Die Sonette an Orpheus, II/IV, przeł. Andrzej Lam}<br />
{Pierwodruk: „Elegie duinejskie i Sonety do Orfeusza”. Przeł. Andrzej Lam. Warszawa 2011}</p>


<h4>VI</h4>

<p>O różo, tronująca, która starożytnym<br />
byłaś kielichem z najprostszą krawędzią,<br />
a dla nas jesteś panią najhojniejszą,<br />
niewyczerpaną w ubiorze rozlicznym,<br />
<br />
w swoim bogactwie jak suknia za suknią<br />
na ciele, które jest samym jaśnieniem;<br />
lecz każdy płatek jest też zaprzeczeniem,<br />
wszelkiego stroju odmową cichutką.<br />
<br />
Od wieków wzywa nas twój zapach silny<br />
najpiękniejszymi słodkimi imiony;<br />
wreszcie jak chwała w powietrzu się snuje.<br />
<br />
Lecz nie umiemy go nazwać, myślimy…<br />
I wnet wspomnienie się doń chyli czule,<br />
u niezatartych godzin uproszone.</p>

<p class="ft">{Die Sonette an Orpheus, II/VI, przeł. Andrzej Lam}<br />
{Pierwodruk: „Elegie duinejskie i Sonety do Orfeusza”. Przeł. Andrzej Lam. Warszawa 2011}</p>


<h4>XII</h4>

<p>Pragnij przemiany. O zachwyć się śmiało płomieniem,<br />
w którym umyka ci rzecz rozbłysła w metamorfozie;<br />
ów duch projektujący, kształtujący co ziemskie,<br />
lubi w ruchu figury punkt, który zmienia ją w zwrocie.<br />
<br />
Co się w trwaniu zamyka, to kostnieniu podlega;<br />
czy pod strażą szarzyzny pewniejsze być się sądzi?<br />
Uważaj, to co twardsze z dala co twarde ostrzega.<br />
Biada —; młot nieobecny się wznosi!<br />
<br />
Kto się jak źródło rozlewa, tego poznanie poznaje;<br />
wiedzie go w zachwyceniu przez stworzenia pogody,<br />
które się często zamyka w początku, zaczyna się w kresie.<br />
<br />
Każda przestrzeń szczęśliwa jest dzieckiem lub wnukiem rozłąki.<br />
Idą przez nią zdumieni. A przemieniona Dafne<br />
pragnie, odkąd jest laurem, byś ty przemieniał się w wietrze.</p>

<p class="ft">{Die Sonette an Orpheus, II/XII, przeł. Andrzej Lam}<br />
{Pierwodruk: „Elegie duinejskie i Sonety do Orfeusza”. Przeł. Andrzej Lam. Warszawa 2011}</p>


<h4>XIV</h4>

<p>Patrz na kwiaty, wierne temu co ziemskie,<br />
którym użyczamy losu z losu krawędzi, —<br />
ale kto wie! Gdy płaczą nad swym więdnieniem,<br />
tak, być ich żalem i do nas należy.<br />
<br />
Wszystko chce lotu. A my z ciężarem chodzimy,<br />
kładziemy go na wszystko, lubimy to brzemię;<br />
jakimż jesteśmy rzeczom mistrzem dolegliwym,<br />
bo dla nich wieczne dzieciństwo jest szczęściem.<br />
<br />
Gdyby ktoś wziął je w sen wewnętrzny i zasnął<br />
głęboko pośród rzeczy —: jak by przeszedł stąd,<br />
już inny, w nowy dzień, z głębiny zaznanej.<br />
<br />
Lecz może niech zostanie; niech kwitną i sławią<br />
jego, nawróconego, równego im samym,<br />
cichym braciszkom w wietrze letnich łąk.</p>

<p class="ft">{Die Sonette an Orpheus, II/XIV, przeł. Andrzej Lam}<br />
{Pierwodruk: „Elegie duinejskie i Sonety do Orfeusza”. Przeł. Andrzej Lam. Warszawa 2011}</p>


<h4>XIX</h4>

<p>Gdzieś mieszka złoto w banku dobrze strzeżonym<br />
i z tysiącami się spoufala. Lecz tamten<br />
ślepiec, ten żebrak, jest nawet dla dziesiątki miedzianej<br />
jak zatracone miejsce, pod szafą kąt zakurzony.<br />
<br />
W tych sklepach wzdłuż ulicy złoto się czuje jak w domu:<br />
przebiera się w jedwab, goździki, futro — i żąda.<br />
On zaś, milczący, stoi w przerwie oddechu<br />
wszystkim tym dyszącego na jawie i we śnie pieniądza.<br />
<br />
O, jak ma zamknąć się w nocy ta ręka zawsze otwarta.<br />
Jutro znów los ją odnajdzie jak zawsze, i co dzień<br />
będzie się wyciągała: jasna, krucha i biedna.<br />
<br />
Żeby czasem choć jeden spojrzał na nią przechodzień,<br />
pojął i sławił zdumiony. Śpiewak ją tylko wyśpiewa.<br />
Boskości tylko słyszalna.</p>

<p class="ft">{Die Sonette an Orpheus, II/XIX, przeł. Andrzej Lam}<br />
{Pierwodruk: „Elegie duinejskie i Sonety do Orfeusza”. Przeł. Andrzej Lam. Warszawa 2011}</p>


<h4>XXI</h4>

<p>Śpiewaj ogrody, serce, których nie znasz wcale;<br />
jak w szkło wtopione ogrody, niedotykane.<br />
Wody i róże z Isfahanu lub Szirazu,<br />
śpiewaj je śmiało, sław je, nieporównane.<br />
<br />
Okaż, serce, że nigdy ich braku nie czujesz.<br />
Że wiedzą o tobie, dojrzewające ich figi.<br />
Że wśród gałęzi kwitnących, w liści szumie,<br />
w niemal widzialnym tchnieniu obcujesz z nimi.<br />
<br />
Porzuć ten błąd, że ciągle ci czegoś brakuje,<br />
by wreszcie postanowić — tak, to właśnie: być!<br />
Nitko jedwabna, oto już weszłaś w tkaninę.<br />
<br />
Z jakimkolwiek obrazem połączysz się tkliwie<br />
(nawet jeśli ci chwile udręki gotuje)<br />
pomyśl: w nim cały dywan wystawny się skrył.</p>

<p class="ft">{Die Sonette an Orpheus, II/XXI, przeł. Andrzej Lam}<br />
{Pierwodruk: „Elegie duinejskie i Sonety do Orfeusza”. Przeł. Andrzej Lam. Warszawa 2011}


<h4>XXIX</h4>

<p>Cichy przyjacielu wielu dali, poczuj,<br />
jak twoje tchnienie ich przestrzeń pomnaża.<br />
W mrocznym łożysku twego belkowania<br />
rozdzwoń się śmiało. Co się żywi tobą,<br />
<br />
stanie się mocne przez to pożywienie.<br />
W ciągłej przemianie pozyskasz swą siłę.<br />
Co jest bolesnym twoim doświadczeniem?<br />
Jeśli ci napój gorzki, stań się winem.<br />
<br />
Bądź tej nocy z twórczego nadmiaru<br />
cudowną różdżką w twych zmysłów godzinie,<br />
sensem w osobliwym ich spotkaniu.<br />
<br />
A kiedy cię zapomni to, co ziemskie,<br />
do cichej ziemi powiedz: Płynę.<br />
Do bystrej wody powiedz: Jestem.</p>

<p class="ft">{Die Sonette an Orpheus, II/XXIX, przeł. Andrzej Lam}<br />
{Pierwodruk: „Elegie duinejskie i Sonety do Orfeusza”. Przeł. Andrzej Lam. Warszawa 2011}</p>

</article>

</main>
			
<footer>
<p class="copyright">&copy; Dariusz Guzik</p>
<p class="impressum"><a href="https://rilke.pl/impressum">Impressum</a></p>
</footer>

</body>
</html>
