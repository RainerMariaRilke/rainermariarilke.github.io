<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="https://rilke.pl/" />
<title>Rainer Maria Rilke &middot; Rapsod o miłości i śmierci korneta Krzysztofa Rilke</title>
<meta name="description" content="Rilke. Poeta. Księgozbiór. Świat wczorajszy.">
<meta name="author" content="Dariusz Guzik">
<link rel="stylesheet" type="text/css" href="rilke.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>

<body class="kb">

<header>
	<h1><a href="https://rilke.pl">Rainer Maria Rilke</a></h1>
	<nav>
	<ul>
	<li><a href="https://rilke.pl/poeta">Poeta  &middot;</a></li>
	<li><a href="https://rilke.pl/ksiegozbior">Księgozbiór  &middot;</a></li>
	<li><a href="https://rilke.pl/swiat-wczorajszy">Świat wczorajszy</a></li>
    </ul>
	</nav>
</header>

<main>		
			
<article>

<h2>Rapsod o miłości i śmierci korneta Krzysztofa Rilke</h2>

<p><i>„… 24 listopada 1663 roku Otto von Rilke auf Langenau, Granitz und Ziegra zu Linda odziedziczył po swoim poległym na Węgrzech bracie Krzysztofie udział w dobrach Linda, musiał jednak wystawić rewers, zgodnie z którym prawo do spadku byłoby unieważnione, gdyby jego brat Krzysztof (który według dołączonego świadectwa zgonu poległ na koniu jako kornet w kompanii barona von Pirovano cesarsko-królewskiego regimentu Heystera) miał powrócić…”</i></p>

<p>Jazda, jazda, jazda, w dzień, w nocy, w dzień.<br />
Jazda, jazda, jazda.<br />
Jakże wątła się stała odwaga, jak wielka tęsknota. Nie ma gór, nie ma żadnego drzewa. Nic się powstać nie waży. Obce chaty warują spragnione u bagnistych studzien. Żadnej wieży. Wciąż ten sam obraz. Dwojga oczu na to za dużo. Tylko w nocy zdaje się czasem majaczyć jakaś znajoma droga. Może zawsze zawracamy nocą i jedziemy przez ten sam kawałek, który w obcym słońcu z trudem zdobywaliśmy. To możliwe. Słońce jest ciężkie, jak u nas w pełni lata. I właśnie latem żegnaliśmy się. Suknie kobiet długo jaśniały z zieleni. A teraz tak długo już jedziemy. Więc pewnie jest jesień. Przynajmniej tam, gdzie smutne panie o nas myślą.<br />
<br />
Pan von Langenau obraca się w siodle i mówi: „Panie markizie...”<br />
Jego sąsiad, mały szykowny Francuz, dopiero co rozprawiał i śmiał się bez przerwy, całe trzy dni. Teraz nie myśli o niczym. Jest jak dziecko, które chce spać. Pył osiadł na jego wytwornym białym koronkowym kołnierzu; on tego nie zauważa. Opada powoli z sił na swoim aksamitnym siodle.<br />
Ale von Langenau uśmiecha się i mówi: „Pan ma niezwykłe oczy, markizie. Z pewnością jest pan podobny do matki —”.<br />
I wtedy rozkwita ten mały jeszcze raz, strąca pył z kołnierza i jest jak nowonarodzony.<br />
<br />
Ktoś opowiada o swojej matce. Oczywiście Niemiec. Mówi głośno i powoli cedzi słowa. Jak dziewczyna, która splata wieniec, dobiera z rozmysłem kwiat do kwiatu i nie wie jeszcze, czy jej całość się uda —: tak on składa słowa. Żeby ich ucieszyć? Zasmucić? Wszyscy uważnie słuchają. Nawet plucie ustaje. Bo to są panowie obyci, którzy wiedzą, jak się zachować. A kto w tej gromadzie nie zna niemieckiego, ten nagle rozumie, chwyta pojedyncze słowa: „Wieczorem” ... Byłem mały...”<br />
<br />
Wszyscy są teraz sobie bliscy, ci panowie, którzy przybyli z Francji i Burgundii, z Niderlandów, z dolin Karyntii, z czeskich zamków i od cesarza Leopolda. Bo co ten jeden opowiada, tego doświadczyli wszyscy, i właśnie tak. Jak gdyby była tylko jedna matka...<br />
<br />
Tak wjeżdżają w wieczór, w jakiś kolejny wieczór. Znów zapada milczenie, ale jasne słowa są w pogotowiu. Markiz zdejmuje hełm. Jego ciemne włosy są miękkie i kiedy pochyla głowę, spadają mu na kark jak dziewczynie. Teraz i Langenau coś dostrzega. Tam daleko sterczy coś w świetle, coś smukłego, ciemnego. Samotna kolumna, na pół zwalona. I kiedy już ją dawno minęli, nachodzi go myśl, że to była Madonna.<br />
<br />
Wachta przy ognisku. Siedzą dokoła i czekają. Czekają, aż ktoś zaśpiewa. A przecież są tak zmęczeni. I to czerwone światło takie ciężkie. Pada na zakurzone buty. Pełznie aż do kolan, zagląda do splecionych dłoni. Nie ma skrzydeł. Twarze są w mroku. Błysnęły jednak na chwilę własnym światłem oczy małego Francuza. Pocałował małą różę, i niech ona sobie dalej więdnie na piersi. Langenau to zauważył, bo spać nie może. Myśli: ja nie mam żadnej róży, żadnej.<br />
Potem śpiewa. A to jest dawna smutna pieśń, którą w kraju śpiewają na polach dziewczęta, jesienią, kiedy kończą się zbiory.<br />
<br />
Mówi ten mały markiz: „Pan jest bardzo młody, czy tak?”<br />
A ten von Langenau, trochę ze smutkiem, trochę z przekorą: „Osiemnaście”. Potem milczą.<br />
Po chwili Francuz pyta: „Pan ma też u siebie narzeczoną, młody człowieku?”<br />
„A pan?” odwraca von Langenau pytanie.<br />
„Jest blondynką, jak pan.”<br />
I milczą znowu, aż Niemiec krzyczy: „A więc, do diabła, czemu siedzi pan w siodle i galopuje przez ten przeklęty kraj na spotkanie tych tureckich psów?” Markiz się uśmiecha: „Żeby wrócić.”<br />
Pan von Langenau posmutniał. Myśli o jasnowłosej dziewczynie, z którą się bawił. Swawolne to były zabawy. I chciałby do domu, tylko na chwilę, tylko na tyle, żeby powiedzieć te słowa: „Magdaleno, — że <span class="stretch">taki</span> byłem zawsze, wybacz!”.<br />
Jaki — byłem? myśli młodzieniec. — I są już daleko.<br />
<br />
Któregoś ranka zjawia się konny, a potem drugi, czwarty, dziesiąty. Wszyscy w żelazie, ogromni. Potem tysiąc za nimi. Wojsko.<br />
Trzeba się rozłączyć.<br />
„Wracaj szczęśliwie, markizie. —”<br />
„Niech Maryja cię strzeże, kawalerze.”<br />
I nie mogą się rozstać. Są już przyjaciółmi, braćmi. Mają sobie tyle do powiedzenia, jeden i drugi, bo wiedzą tak dużo o sobie. Zwlekają. A wokół nich poruszenie, stukot kopyt. Nagle markiz ściąga wielką prawą rękawicę. Wyjmuje tę małą różę, odrywa jeden płatek. Jakby ktoś hostię łamał. <br />
„To pana ochroni. Powodzenia.” Langenau, zdumiony, oniemał. Długo odprowadza Francuza wzrokiem. Potem wkłada ten obcy płatek za połę munduru. Tam on wznosi się i opada na falach jego serca. Głos rogu. I rusza młodzian ku wojsku. Uśmiecha się smutno: strzeże go obca pani.<br />
<br />
Dzień z taborem na drodze. Przekleństwa, barwy, śmiechy—: aż przybladł od tego krajobraz. Biegną kolorowi pachołkowie. Szamotanina i krzyki. Nadchodzą markietanki w purpurowych kapeluszach na rozpuszczonych włosach. Skinienia. Nadchodzą knechty, czarnożelaziste jak wędrowna noc. Chwytają te dziewki gwałtownie, aż suknie im rwą. Ciskają je na rant bębna. I od bezładnej obrony szybkich rąk bębny się budzą, jak we śnie łomocą, łomocą —. A wieczorem jawią mu się jak latarnie, osobliwe: wino, błyszczące na żelaznych przyłbicach. Wino? Może krew? — Kto to rozróżni? <br />
<br />
Wreszcie von Spork. Koło swojego siwka wypiętrza się graf. Jego długie włosy mają połysk żelaza.<br />
Von Langenau nie pytał. Poznaje generała, zeskakuje z konia i kłania się w chmurze pyłu. Ma przy sobie pismo, które poleca jego służby hrabiemu. Ten rozkazuje: „Czytaj mi ten świstek.” I wargi ma nieporuszone. Do tego ich nie potrzebuje; za to do przekleństw są w sam raz. Co jest ponadto, mówi prawa ręka. Punkt. Na nią trzeba patrzeć. Młody człowiek jest u kresu. Już nawet nie wie, gdzie stoi. Spork przesłania wszystko. Nawet niebo odpłynęło. Wtem Spork mówi, ten wielki generał:<br />
„Kornet”.<br />
To i tak dużo.<br />
<br />
Kompania stoi po drugiej stronie Raaby. Von Langenau tam jedzie, sam. Równina. Wieczór. Okucie łęku prześwituje przez kurz. I potem wschodzi księżyc. Widzi to na swoich dłoniach.<br />
I śni.<br />
Wtem coś krzyczy doń.<br />
Krzyk, krzyk,<br />
przerywa mu sen.<br />
To nie sowa. O litość zew:<br />
jedyne drzewo, pień<br />
krzyczy doń w głos:<br />
Panie!<br />
On patrzy: coś drgnęło. Jakieś ciało<br />
u drzewa, dziewczyny zwid,<br />
krwawe i nagie,<br />
krzyczy doń: Rozwiąż mnie!<br />
<br />
Skacze w dół w zielony mrok<br />
i tnie gorące więzy;<br />
widzi jej płonący wzrok<br />
i zaciśnięte zęby.<br />
<br />
Czy się śmieje?<br />
Strach go zdjął.<br />
Rumaka dosiadł znów<br />
i cwałuje w noc. Ściska w dłoni krwawy sznur.<br />
<br />
Pan von Langenau pisze list, pogrąża się w myślach. Powoli stawia wielkie, równe litery:</p>

<p class="ind">&nbsp;&nbsp;&nbsp;&nbsp;Moja dobra Matko,<br />
bądź dumna: Niosę chorągiew,<br />
nie martw się o nic. Niosę chorągiew,<br />
i kochaj mnie: Niosę chorągiew —</p>

<p>Potem wsuwa list za połę munduru, w to miejsce tajemne, koło płatka róży. I myśli: nabierze wkrótce odeń zapachu. I myśli: może ktoś go kiedyś odnajdzie... I myśli:....; bo wróg jest blisko.<br />
<br />
Konie stąpają nad zabitym chłopem. Ma oczy szeroko otwarte i coś się w nich odbija; nie niebo. Potem wyją psy. Więc jakaś wieś blisko, nareszcie. A nad chatami piętrzy się kamiennie zamek. Przed nimi ściele się most. Olbrzymieje brama. Wysokim tonem wita róg. Słuchaj: łomoty, zgrzyty, ujadanie psów! Rżenie na dziedzińcu, stukot kopyt i wołania.<br />
<br />
Popas! Choć raz być gościem. A nie: zawsze samemu zaspokajać własne życzenia lada jakim kosztem. Nie zgarniać zawsze wszystkiego z nienawistną zachłannością; choć raz pozwolić, żeby działo się wszystko samo i wiedzieć: Co się dzieje, jest dobre. Bo i odwaga musi raz się wygodnie ułożyć i w sąsiedztwie jedwabnych kołder wniknąć w siebie samą. Nie być zawsze żołnierzem. Puścić raz włosy swobodnie i mieć szeroki swobodny kołnierz i w jedwabnych fotelach zasiadać i tak aż po czubki palców: być po kąpieli. I dopiero wtedy poznawać, czym są kobiety. I jak to czynią te białe, a jakie są te niebieskie; jakie mają dłonie, jak śpiewają swój śmiech, kiedy jasnowłosi chłopcy niosą piękne misy, soczystymi owocami ciężarne.<br />
<br />
Zaczęło się jak wieczerza. A stało się świętem, nie wiadomo jak. Wysokie płomienie strzeliły, głosy się rozdźwięczały, bezładne pieśni się poniosły od szkieł i blasków, a wreszcie z rytmów bardziej statecznych: wybuchnął taniec. I porwał wszystkich. Było to jak uderzenia fal w salach, spotykania się i dobierania, rozstania i powroty, upajanie się blaskiem i świateł przygasanie, kołysanie się w powiewach lata, co suknie pań rozgrzanych wzruszały.<br />
Z ciemnego wina i tysiąca róż płynie z szumem ta chwila w sen nocy.<br />
<br />
A Jeden stoi i podziwia tę wspaniałość. A nawykł już do tego, że czeka, aż się obudzi. Bo tylko we śnie widzi się taką feerię i takie święta takich pań: najlżejszy ich gest to fałda marszcząca brokat. Budują chwile z rozmów srebrnych, a czasem wznoszą tak jakoś ręce —, i nie możesz nie uwierzyć, że gdzieś, dokąd ty nie sięgniesz, one zrywają baśniowe róże, których ty nie zobaczysz. I wtedy marzysz: zdobić się nimi i innego doznać szczęścia, i zasłużyć, by korona uwieńczyła twoje nagie czoło.<br />
<br />
Jeden, w biały jedwab odziany, wie, że obudzić się nie może; on bowiem nie śni, jest odurzony rzeczywistością. Więc trwożnie ucieka w sen i staje w parku, sam w czarnym parku. I święto jest daleko. I światło kłamie. A noc jest wokół bliska i chłodna. I pyta postać kobiecą, która się do niego skłania:<br />
„To ty jesteś nocą?”<br />
Ona się uśmiecha.<br />
On zaś wstydzi się za swój biały strój.<br />
I chciałby być daleko i sam, i w zbroi. Cały w zbroi.<br />
<br />
„Czyżbyś zapomniał, że jesteś dziś moim paziem? Opuszczasz mnie? Dokąd idziesz? Twój biały strój daje mi prawo do Ciebie —.”<br />
— — — — — — — — — — — — — — — — — — — — — — — — — —<br />
„Tęsknisz za Twoim szorstkim mundurem?”<br />
— — — — — — — — — — — — — — — — — — — — — — — — — — <br />
„Zimno Ci? — Myślisz o domu?”<br />
Nie. To tylko dlatego, że dzieciństwo mu z ramion opadło, ten łagodny ciemny strój. Kto mu go zabrał? „Czy Ty?” pyta głosem, którego dotąd nie słyszał.<br />
„Ty!”<br />
I oto nie ma na sobie nic. I jest nagi jak święty. Jasny i smukły.<br />
<br />
Powoli gaśnie zamek. Wszyscy się słaniają: są zmęczeni albo zakochani albo pijani. Po tylu pustych, długich nocach w polu: łóżka. Szerokie dębowe łoża. Tu można się mościć inaczej niż w nędznym przydrożnym rowie, który, gdy chce się zasnąć, jest jak grób.<br />
„Boże, Twoja wola!”<br />
Krótsze są modlitwy w łóżku.<br />
Ale głębsze.<br />
<br />
Izba w wieży jest mroczna.<br />
Lecz oni świecą sobie w twarze uśmiechami. Błądzą rękami jak ślepcy i odnajdują się wzajem jakby dotknęli drzwi. Tulą się do siebie niemal jak dzieci, które lękają się nocy. A przecież się nie boją. Nie ma tu nic, co by im zagrażało: żadnego wczoraj, żadnego jutra; albowiem czas runął. I oni wykwitają z jego ruin.<br />
On nie pyta: „Twój mąż?”<br />
Ona nie pyta: „Twoje imię?”<br />
Znaleźli się wszak, żeby stać się nowym rodem.<br />
Nadadzą sobie sto nowych imion i wzajem je sobie odejmą, po cichu, jak zdejmuje się kolczyk.<br />
<br />
W przedsionku wisi na krześle mundur, bandolet i płaszcz pana von Langenau. Rękawice leżą na podłodze. Chorągiew stoi stromo, oparta o krzyż okiennej ramy. Jest czarna i wysmukła. Na dworze szaleje po niebie burza i rwie noc na sztuki, białe i czarne. Księżycowy promień przesuwa się jak długa błyskawica, i nieruchoma chorągiew rzuca niespokojne cienie. Śni.<br />
<br />
Czy jakieś okno było otwarte? Burza jest w domu? Kto trzaska drzwiami? Kto idzie przez pokoje? — Nie myśl o tym. Kimkolwiek jest. Do komnaty w wieży nie wejdzie. Jak za stoma drzwiami jest ten wielki sen, który dwojgu ludziom jest wspólny, tak współny jak <span class="stretch">jedna</span> matka albo <span class="stretch">jedna</span> śmierć.<br />
<br />
Czy to ranek? Cóż to za słońce wschodzi? Jakie to słońce wielkie. Czy to ptaki? Ich głosy są wszędzie.<br />
Wszystko jest jasne, ale to nie dzień.<br />
Wszystko jest głośne, ale to nie głosy ptaków.<br />
To belki, które świecą. To okna, które krzyczą. A krzyczą, czerwono, ku wrogom, którzy tam stoją w żagwiącym kraju, krzyczą: pożar.<br />
I wciąż z poszarpanym snem na twarzach cisną się wszyscy, na pół w żelazie, na pół nago, z pokoju do pokoju, od przejścia do przejścia, szukają schodów.<br />
I już z rwanym oddechem jąkają się na dziedzińcu rogi:<br />
Zbiórka, zbiórka!<br />
I rozedrgane bębny.<br />
<br />
Ale nie ma chorągwi.<br />
Wołania: Kornet!<br />
Modlitwy i krzyki, rżenie koni,<br />
Przekleństwa: Kornet!<br />
Sygnał i rozkaz, żelazo dzwoni;<br />
Cisza: Kornet!<br />
I jeszcze raz: Kornet!<br />
I jazda z szumem rwie po błoni.<br />
— — — — — — — — — — — — — — — — — <br />
Ale nie ma chorągwi.<br />
<br />
Biegnie na wyścigi z płonącymi korytarzami, przez drzwi, które go żarem ściskają, przez schody, które go palą, wypada z szalejącego budynku. Na ramieniu niesie chorągiew jak białą, nieprzytomną dziewczynę. Znajduje konia i to jest jak krzyk: ponad wszystkim dalej, obok wszystkiego dalej, też obok swoich. I chorągiew przychodzi na powrót do siebie i nigdy nie była tak królewska; i teraz widzą ją wszyscy, daleko w przedzie, i poznają jasnego męża bez hełmu i poznają chorągiew...<br />
A ona zaczyna świecić, ogromnieje i staje się wielka i czerwona...<br />
— — — — — — — — — — — — — — — — — — — — — — — — — —<br />
I oto płonie ich chorągiew wśród wrogów, a oni gnają ku niej.<br />
<br />
Pan von Langenau jest głęboko wśród wrogów, całkiem sam. Strach utworzył wokół niego okrąg, i on trwa w środku, pod swoją powoli dopalającą się chorągwią.<br />
Powoli, jakby zamyślony, rozgląda się wokół siebie. Przed nim kłąb obcy i barwny. Ogrody — myśli i uśmiecha się. Lecz poczuł, że czyjś wzrok go więzi, i poznaje ich, i wie, że to bisurmańskie psy — i zwraca na nich konia.<br />
Ale kiedy krąg się za nim zamyka, są to przecież znowu ogrody, i tych szesnaście zakrzywionych szabel, które w niego godzą, błysk przy błysku, to jest święto.<br />
Śmiejąca się fontanna.<br />
<br />
Mundur spłonął w zamku, list i płatek róży od obcej pani. —<br />
<br />
Wiosną (nadeszła smutna i zimna) wjechał powoli do Langenau kurier barona von Pirovano. Widział tam starą kobietę, która płakała.</p>

<p class="right">Przełożył Andrzej Lam</p>

<p class="ft"><i>Die Weise von Liebe und Tod des Cornets Christoph Rilke</i> — pierwsze ujęcie powstało w ciągu jednej jesiennej nocy 1899, w Berlinie-Schmargendorf, w willi „Waldfrieden”, przepracowana wersja 1904 ukazała się w wydawnictwie Axel Juncker 1906, następnie 1912 jako początek nowej taniej serii Insel Verlag, i odtąd cieszyła się wśród czytelników powodzeniem, które zdumiało samego autora, patrzącego na swoje dzieło krytycznie.<br />
Autorem pierwszego polskiego przekładu, wydanego w Wiedniu 1916, był Starko Łodzia Lachowicz. W następnym roku wyszedł przekład Henryka Grubera, żołnierza Legionów, potem działacza państwowego i literata (E. Wende i Sp. 1917, 2. wyd. u Mortkowicza 1920), nieco później — Idy Wieniewskiej pt. <i>Śpiew…</i>, z rysunkami Alfreda Żmudy (Wydawnictwo Polskie 1922).  Były też tłumaczenia Stanisława Maykowskiego i Józefa Wittlina. Podczas drugiej wojny poemat przełożył i wydał jako druk konspiracyjny Adam  Włodek (1943 i wznowienia, z posłowiem). Nowszy przekład Piotra W. Lorkowskiego (Miniatura 2001) opatrzony jest komentarzem, kroniką i bibliografią.</p>

</article>

</main>
			
<footer>
<p class="copyright">&copy; Dariusz Guzik</p>
<p class="impressum"><a href="https://rilke.pl/impressum">Impressum</a></p>
</footer>

</body>
</html>