<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="https://rilke.pl/" />
<title>Rainer Maria Rilke &middot; Sto lat temu &middot; Rok 1909</title>
<meta name="description" content="Rilke. Poeta. Księgozbiór. Świat wczorajszy.">
<meta name="author" content="Dariusz Guzik">
<link rel="stylesheet" type="text/css" href="rilke.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>


<body class="slt">

<header>
	<h1><a href="https://rilke.pl">Rainer Maria Rilke</a></h1>
	<nav>
	<ul>
	<li><a href="https://rilke.pl/poeta">Poeta  &middot;</a></li>
	<li><a href="https://rilke.pl/ksiegozbior">Księgozbiór  &middot;</a></li>
	<li><a href="https://rilke.pl/swiat-wczorajszy">Świat wczorajszy</a></li>
    </ul>
	</nav>
</header>

<main>		
			
<article>

<h2>Rok 1909</h2>


<h4>Przełom roku</h4>
<p>Rilke pisze pierwotne zakończenie <cite>Maltego</cite>. Powstają wówczas dwie wersje: pierwsza o Tołstoju (<cite>Wenn Gott ist, so ist alles getan</cite>) oraz druga, zaczynająca się od słów <cite>Wozu fällt mir aufeinmal jener fremde Maimorgen ein?</cite>. Obie wersje zostały zarzucone i pozostały w rękopisie.</p>


<h4>10 grudnia</h4>
<p>Rilke otrzymuje zaproszenie od księżnej Marie von Thurn und Taxis-Hohenlohe: „Szanowny Panie Rielke, proszę wybaczyć, że nie znając Pana osobiście, przesyłam Panu te słowa. Nie mogę tak wszakże powiedzieć o poecie, którego utwory tak bardzo podziwiam. Poza tym mamy wspólnego znajomego — dr. Rudolfa Kassnera”. Księżna zaprasza Rilkego na herbatę w poniedziałek, 13 grudnia, do Hotel Liverpool. Na spotkaniu ma być także obecna comtesse de Noailles.</p>


<h4>4 grudnia</h4>
<p>Rilke obchodzi swe 34. urodziny.</p>


<h4>Grudzień</h4>
<p>Z myślą o <cite>Maltem</cite> Rilke pisze <cite>Pieśń Abelone</cite> (<cite>Lied Abelones</cite>), zaczynającą się od słów „Ty, której nie mówię, że płacząc leżę nocą wśród milczenia”.</p>


<h4>29 listopada</h4>
<p>Z listu Rilkego do Sidie Nádherný: „Nigdy nie było wokół mnie tylu przeciwności. Dałby Bóg, żeby to był smok, lecz to są widma, armia straszydeł… Praca, którą rozpocząłem, napełnia mnie osobliwymi myślami — z jednej strony sprawia, że moja samotność jest ostateczna, z drugiej zaś nie jestem w stanie przewidzieć, w jaki sposób będę mógł ukończyć to wszystko, co należy uczynić, bez spokoju, opieki i ciepła bliskiego mi człowieka”.</p>


<h4>Około 6 listopada</h4>
<p>Ukazuje się „Insel-Almanach auf das Jahr 1910”, a w nim pierwodruk fragmentu z <cite>Maltego</cite>, zaczynającego się od słów: „Że się opowiadało, naprawdę opowiadało, to musiało być przed moim czasem”.</p>


<h4>3 listopada</h4>
<p>W liście do żony Rilke opisuje swą wizytę u Rodina: „Stanął u niego fonograf… Zakupili kilka płyt ze starymi chorałami gregoriańskimi, których nikt nie lubi”.</p>


<h4>Październik</h4>
<p>Rilke notuje w dzienniku trzy dzieła zawierające opis Les Baux: Abbé Papon <cite>Histoire générale de Provence</cite>, A. Castéran <cite>Nouveau Guide: Les Baux</cite> oraz Jules Canonge <cite>Notice historique sur les Villes des Baux en Provence et sur la Maison des Baux</cite>. Ta ostatnia książka wykazuje największą zbieżność z końcowym fragmentem <cite>Maltego</cite>, opisującym historię Syna marnotrawnego.</p>


<h4>26 września</h4>
<p>W liście do Lou Andreas-Salomé opisuje Rilke wrażenie, jakie wywarło na nim Les Baux: „Czyś słyszała kiedyś o Les Baux? Idzie się od strony Saint-Remi, gdzie ziemia Prowansji tonie w kwiatach i naraz wszystko jakby kamienieje… A naprzeciwko, daleko na niebie ułożone niby głaz na głazie wznoszą się krawędzie dziwnego osiedla, droga zaś do niego cała zasłana olbrzymimi ruinami (nie wiadomo, czy to odłamy skał, czy strzaskanej wieży) i wydaje się, że człowiek sam ulatuje w górę, w owe wielkie przestworza, jak wolny duch” (23 X 1909).</p>


<h4>23 września</h4>
<p>Z listu Rilkego do Lou Andreas-Salomé: „Niemal codziennie przez 17 dni oglądałem olbrzymi pałac papieski, tę hermetycznie zamkniętą twierdzę, w której papiestwo, stojąc w obliczu upadku, próbowało się okopać, zapiekłe w swojej ostatniej wielkiej namiętności. Ilekroć się ogląda ów gmach, co był siedliskiem rozpaczy, wydaje się, że stoi on na skale nieprawdopodobieństwa” (23 X 1909).</p>


<h4>Od 22 września do 8 października</h4>
<p>Rilke przebywa w Avignonie, gdzie zamieszkuje w Hôtel Europe. Zwiedza również sąsiednie miejscowości, m.in. Orange, Carpentras, Beaucaire oraz Les Baux.</p>


<h4>Od 18 do 21 września</h4>
<p>Po powrocie do Paryża Rilke mieszka w Hôtel Foyot. Od 1&nbsp;stycznia wymawia swe mieszkanie w pałacu Biron.</p>


<h4>Od 1 do 17 września</h4>
<p>Rilke przebywa w uzdrowisku Rippoldsau w Schwarzwaldzie. Odbywa tam kurację, którą może sfinansować dzięki dotacji, jaką otrzymał wraz z przyznaną mu austriacką nagrodą im. Bauernfelda.</p>


<h4>Lato</h4>
<p>Czasopismo literackie „Hyperion” (Bd. 2, Heft 8) zamieszcza wiersz <cite>Nonnen-Klage</cite> (I-IV), Paris 1909 — pierwszy opublikowany przez Rilkego utwór od czasu ukazania się <cite>Nowych wierszy</cite>. Zostanie on ujęty w III tomie <cite>Dzieł zebranych</cite> z 1927 roku, w części <cite>Wiersze ostatnie i fragmenty</cite>.</p>


<h4>28 maja</h4>
<p>Z Aix-en-Provence pisze Rilke do Clary: „Jakże wspaniale jest podróżować. Ileż zobaczyłem… Wieje tu dobry wiatr ponad krajobrazem, wciąż jeszcze wiosennym i lekkim”.</p>


<h4>Od 22 do 30 maja</h4>
<p>Podróż do Prowansji. Rilke odwiedza Saintes-Maries-de-la-Mer, Arles oraz Aix-en-Provence.</p>


<h4>Połowa maja</h4>
<p>Nakładem Insel-Verlag ukazuje się tom <cite>Die frühen Gedichte</cite> (<cite>Wczesne wiersze</cite>). Jest to w znaczącym stopniu przeredagowana wersja zbioru <cite>Mir zur Feier</cite>, uzupełniona o utwór <cite>Die weiße Fürstin</cite> (<cite>Biała księżniczka</cite>, powstała w roku 1898, zmieniona w roku 1904).<br />
Jednocześnie ukazuje się osobno tom <cite>Requiem</cite> (<cite>Für eine Freundin</cite>, <cite>Für Wolf Graf von Kalckreuth</cite>), Leipzig, Insel-Verlag.</p>


<h4>13 maja</h4>
<p>Kippenberg donosi Rilkemu, iż w Berlinie „w niedługim czasie Josef Kainz będzie recytować niektóre z Pańskich wierszy, stąd należy oczekiwać żywego zainteresowania Pańskimi książkami”. Kippenberg proponuje poecie trzecie wydanie <cite>Księgi godzin</cite>.</p>


<h4>Maj</h4>
<p>Lou Andreas-Salomé w towarzystwie Ellen Key odwiedza Rilkego w Paryżu, gdzie spotyka również Clarę Westhoff. Na pożegnanie poeta ofiaruje jej drugi tom <cite>Nowych wierszy</cite>.</p>


<h4>Marzec</h4>
<p>Czasopismo „Die Neue Rundschau” (Jg. 3, Heft 3) publikuje fragment <cite>Pamiętników Maltego Lauridsa Brigge</cite>, rozpoczynający się od słów „Dwanaście chyba lat miałem w tych czasach”.</p>


<h4>Od połowy lutego do wczesnej wiosny</h4>
<p>Z powodu złego samopoczucia Rilke nie jest w stanie powrócić do pracy nad <cite>Maltem</cite>.</p>


<h4>15 lutego</h4>
<p>Rilke przesyła Sidie Nádherný swój egzemplarz książki <cite>Günderode</cite> pióra Bettiny von Arnim (wydanie z roku 1904, nakładem Insel-Verlag).</p>


<h4>1 lutego</h4>
<p>Rilke wraz z żoną Clarą Westhoff otrzymują od Rodina zaproszenie na spotkanie z Georgem Brandesem. Poeta wspomina swe poranne spacery z Brandesem w Kopenhadze.</p>


<h4>Styczeń</h4>
<p>Alfred Walter Heymel otrzymuje od Rilkego egzemplarz drugiego tomu <cite>Nowych wierszy</cite> wraz z dedykacją <cite>Die Liebenden</cite>, utworem pochodzącym „z pierwszego manuskryptu tego zbioru”.</p>


<h4>Na przełomie roku</h4>
<p>Rilke opracowuje na nowo wiersze z tomu <cite>Mir zur Feier</cite>, napisane w okresie od listopada 1897 do lutego 1898 roku, oraz uzupełnia zbiór o cztery nowe utwory. Nowe wydanie tomu ukaże się nakładem Insel-Verlag w maju 1909 roku.</p>

</article>

</main>

<footer>
<p class="copyright">&copy; Dariusz Guzik</p>
<p class="impressum"><a href="https://rilke.pl/impressum">Impressum</a></p>
</footer>

</body>
</html>