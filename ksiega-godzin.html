<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="https://rilke.pl/" />
<title>Rainer Maria Rilke &middot; Księga godzin</title>
<meta name="description" content="Rilke. Poeta. Księgozbiór. Świat wczorajszy.">
<meta name="author" content="Dariusz Guzik">
<link rel="stylesheet" type="text/css" href="rilke.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>

<body class="kb">

<header>
	<h1><a href="https://rilke.pl">Rainer Maria Rilke</a></h1>
	<nav>
	<ul>
	<li><a href="https://rilke.pl/poeta">Poeta  &middot;</a></li>
	<li><a href="https://rilke.pl/ksiegozbior">Księgozbiór  &middot;</a></li>
	<li><a href="https://rilke.pl/swiat-wczorajszy">Świat wczorajszy</a></li>
    </ul>
	</nav>
</header>

<main>		
			
<article>

<h2>Księga godzin</h2>

<h4>Cóż są, o Panie, miasta możne?</h4>

<p>Cóż są, o Panie, miasta możne?<br />
W zatraty, w zguby swej godzinie<br />
są jak ucieczka przed płomieniem<br />
i nic im nie jest pocieszeniem,<br />
i jako cień ich dzień pominie.<br />
<br />
A tam jest śmierć. Nie tamta, co ukłony<br />
już im w dzieciństwie dziwne zasyłała —<br />
tamta śmierć mała, byle zrozumiała;<br />
ale jak owoc cierpki i zielony<br />
w nich śmierć osobna, własna, niedojrzała.</p>

<p class="ft">{Das Buch von der Armut und vom Tode z tomu Das Stunden-Buch, przeł. Adam Pomorski}<br />
{Pierwodruk: „Sonety do Orfeusza i inne wiersze”. Wybrał i przełożył Adam Pomorski. Kraków 1994}</p>


<h4>Gdy umrę, co się z tobą stanie?</h4>

<p>Gdy umrę, co się z tobą stanie?<br />
Jestem ci dzbanem (gdy skruszeję?)<br />
Jestem napojem (gdy skwaśnieję?)<br />
Szatą twą, Panie, sztuką, Panie,<br />
beze mnie czymże są twe dzieje?<br />
<br />
Nie masz domostwa okrom mego,<br />
w którym cię słowem ciepłym witam.<br />
Ze stóp twych utrudzonych w biegu<br />
spadam sandałów aksamitem.</p>

<p class="ft">{Das Buch vom mönchischen Leben z tomu Das Stunden-Buch, przeł. Adam Pomorski}<br />
{Pierwodruk: „Sonety do Orfeusza i inne wiersze”. Wybrał i przełożył Adam Pomorski. Kraków 1994}</p>


<h4>Wiem, że modlitwa moja cię nie dotknie</h4>

<p>Wiem, że modlitwa moja cię nie dotknie,<br />
choć jest bluźniercza: jakbym szukał w księdze starej,<br />
żem z tobą spokrewniony — tysiąckrotnie.<br />
<br />
Chcę ci z miłości mych złożyć ofiarę…<br />
<br />
Czy ojca kocha się? Czy z chłodem w twarzy<br />
nie rzuca się go, tak jak tyś się ważył<br />
odejść od jego słabych, pustych rąk?<br />
Czy się nie wkłada do zamierzchłych ksiąg,<br />
po cichu, jego uwiędłego słowa,<br />
pomiędzy karty odwykłe od rąk?<br />
Czy jak od działu wód się nie odpływa<br />
od jego serca, w ból i w radość żywą?<br />
<br />
Czy ojciec nie jest dla nas tym, co było;<br />
lata, w których się obcą myślą żyło,<br />
gesty zużyte, ubiór już zetlały,<br />
przekwitłe dłonie i włos wypłowiały?<br />
I jeśli w czasie swym mógł ujść za bohatera,<br />
dziś, gdy rośniemy, spada jak liść i zamiera.</p>

<p class="ft">{Das Buch von der Pilgerschaft z tomu Das Stunden-Buch, przeł. Mieczysław Jastrun}<br />
{Pierwodruk: „Poezje”. Przeł. Mieczysław Jastrun. Kraków 1974, 1987, 1993}</p>


<h4>Lubię te ciemne godziny</h4>

<p>Lubię te ciemne godziny w mym bycie,<br />
gdy zmysły toną w głębinie bezwolne;<br />
jak w starych listach, widzę w nich ukryte<br />
codzienne życie, już dawno minione<br />
i jak legenda dalekie, prześnione.<br />
<br />
I wtedy wiem już, że zyskałem przestrzeń<br />
na drugie życie, co bez czasu płynie.<br />
<br />
Niekiedy czuję się ogromnym drzewem,<br />
rosłym, szumiącym, co ponad mogiłę<br />
wyrasta snem, przez chłopca śnionym skrycie<br />
(którego strzegą podziemne korzenie),<br />
straconym w smutku, żałości i śpiewie.</p>

<p class="ft">{Das Buch vom mönchischen Leben z tomu Das Stunden-Buch, przeł. Andrzej Lam}<br />
{Pierwodruk: „Księga godzin i inne wiersze z lat 1898-1908”. Przeł. Andrzej Lam. Warszawa 2007}</p>


<h4>Panie: uboższy jestem niźli zwierzę</h4>

<p>Panie: uboższy jestem niźli zwierzę,<br />
które, acz ślepe, śmierci swej doczeka,<br />
podczas gdy nam jest ciągle tak daleka.<br />
O, daj nam tę, która nie zapomina,<br />
jak się rozpina życie na szpalerze,<br />
tam gdzie najpierwej wiosna się zaczyna.<br />
Bo tu nam obco, ciężko się umiera<br />
nie naszą śmiercią; gdy nas któraś zbiera,<br />
zbiera nas, bo się sama z nas nie rodzi.<br />
By nas otrząsnąć, wielki wiatr przychodzi.<br />
<br />
Stoimy w twym ogrodzie rok po roku<br />
jak drzewa słodkiej śmierci, nią ciężarni,<br />
lecz czasu zbioru ze starości czarni<br />
i jak niewiasta z twojego wyroku<br />
zamknięci, próżni, bezowocni, marni.</p>

<p class="ft">{Das Buch von der Armut und vom Tode z tomu Das Stunden-Buch, przeł. Adam Pomorski}<br />
{Pierwodruk: „Sonety do Orfeusza i inne wiersze”. Wybrał i przełożył Adam Pomorski. Kraków 1994}</p>


<h4>Każdemu daj śmierć jego własną</h4>

<p>Każdemu daj śmierć jego własną, Panie.<br />
Daj umieranie, co wynika z życia,<br />
gdzie miał swą miłość, cel i biedowanie.<br />
<br />
Myśmy łupina tylko i listowie.<br />
A wielka śmierć, którą ma każdy w sobie,<br />
to jest ów owoc, o który zabiega<br />
<br />
wszelki byt.</p>

<p class="ft">{Das Buch von der Armut und vom Tode z tomu Das Stunden-Buch, przeł. Mieczysław Jastrun}<br />
{Pierwodruk: „Poezje”. Przeł. Mieczysław Jastrun. Kraków 1974, 1987, 1993}</p>


<h4>Starzy są już królowie świata</h4>

<p>Starzy są już królowie świata<br />
i tron zostawią opuszczony.<br />
Synowie mrą w chłopięcych latach,<br />
córki oddają, bez obrony,<br />
przemocy — chore już korony.<br />
<br />
Plebs je rozkrusza na pieniądze,<br />
Pan świata, władca dnia, godziny<br />
w ogniu rozdyma je w maszyny,<br />
co grożąc żywią jego żądzę;<br />
ale już szczęście nie jest z nimi.<br />
<br />
Już kruszec tęskni. Z głębi woła,<br />
opuścić chce mennice, koła<br />
maszyn, co nauczają nas<br />
małego życia. Z fabryk, kas<br />
powróci w swe podziemne żyły<br />
w pokładach gór, co się odkryły,<br />
by znów je zamknął ciężki głaz.</p>

<p class="ft">{Das Buch von der Pilgerschaft z tomu Das Stunden-Buch, przeł. Mieczysław Jastrun}<br />
{Pierwodruk: „Poezje”. Przeł. Mieczysław Jastrun. Kraków 1974, 1987, 1993}</p>


<h4>Ty wiekuisty, tyś mi się pokazał</h4>

<p>Ty, wiekuisty, tyś mi się pokazał.<br />
Kocham cię jak ulubionego syna,<br />
co niegdyś dzieckiem opuścił mój dom,<br />
albowiem los go powołał na tron,<br />
przed którym każdy kraj jest jak dolina.<br />
Zostałem sam jak starzec, który więcej<br />
już nie rozumie dorosłego syna,<br />
i z rzeczy tych, ku którym jego serce<br />
młodzieńcze rwie się, pojmuje zbyt mało.<br />
Często się o twe szczęście niepokoję,<br />
że tylu obcym statkom zaufało,<br />
i pragnę, abyś wrócił, dziecko moje,<br />
w ciemne nasienie, które cię wydało.<br />
I czasem wątpię, czyś jest rzeczywisty,<br />
gubiąc się w czasie, nie widzę, nie słyszę.<br />
A potem czytam u Ewangelisty,<br />
który o twej wieczności wszędzie pisze.<br />
<br />
Ja jestem Ojcem, lecz Syn więcej może,<br />
jest wszystkim, czym był Ojciec, i jest tym,<br />
kim nie był On, i dziś jest wielki w Nim,<br />
On — powrót, On — dnia jutrzejszego zorze,<br />
On łono jest i On jest morze…</p>

<p class="ft">{Das Buch von der Pilgerschaft z tomu Das Stunden-Buch, przeł. Mieczysław Jastrun}<br />
{Pierwodruk: „Poezje”. Przeł. Mieczysław Jastrun. Kraków 1974, 1987, 1993}</p>


<h4>Zgaś moje oczy</h4>

<p>Zgaś moje oczy: będę widział ciebie,<br />
zatrzaśnij uszy: będę ciebie słyszał,<br />
odejmij nogi: też ciebie dosięgnę<br />
i bez ust także będę cię zaklinał.<br />
Wyłam mi ręce, a ja cię obejmę<br />
mym sercem tak, jakby to były dłonie,<br />
wstrzymaj mi serce, to mój mózg bić będzie,<br />
a jeśli w mózgu pożar mi zażegniesz,<br />
to wtedy cię na mojej krwi poniosę.</p>

<p class="ft">{Das Buch von der Pilgerschaft z tomu Das Stunden-Buch, przeł. Andrzej Lam}<br />
{Pierwodruk: „Księga godzin i inne wiersze z lat 1898-1908”. Przeł. Andrzej Lam. Warszawa 2007<br />
Wersja zmieniona przez tłumacza w stosunku do pierwodruku}</p>


<h4>Zagaś mi oczy</h4>

<p>Zagaś mi oczy, Twój obraz nie zgaśnie,<br />
uszy mi zasłoń, usłyszę Cię zawsze,<br />
bez nóg za Tobą pójdę nad przepaście,<br />
bez ust zaklinać będę imię najłaskawsze.<br />
<br />
Dłonie mi odejm, i tak Cię obejmie<br />
serce me niczym ramieniem stęsknionym,<br />
wyrwij mi serce, myśl zostanie we mnie,<br />
gdy i myśl zechcesz płomieniem wypalić,<br />
wtedy uniosę Cię w krwi mojej fali.</p>

<p class="ft">{Das Buch von der Pilgerschaft z tomu Das Stunden-Buch, przeł. Wanda Markowska}</p>


<h4>Zgaś moje oczy</h4>

<p>Zgaś moje oczy: ja cię widzieć mogę,<br />
zamknij mi uszy, a ja cię usłyszę,<br />
nawet bez nóg znajdę do ciebie drogę,<br />
i bez ust nawet zaklnę cię najciszej.<br />
Ramiona odrąb mi, ja cię obejmę<br />
sercem mym, które będzie mym ramieniem,<br />
serce zatrzymaj, będzie tętnił mózg,<br />
a jeśli w mózg mój rzucisz swe płomienie,<br />
ja ciebie na krwi mojej będę niósł.</p>

<p class="ft">{Das Buch von der Pilgerschaft z tomu Das Stunden-Buch, przeł. Mieczysław Jastrun}<br />
{Pierwodruk: „Poezje”. Przeł. Mieczysław Jastrun. Kraków 1974, 1987, 1993}</p>


<h4>Bo, Panie, pośród wielkich miast</h4>

<p>Bo, Panie, pośród wielkich miast<br />
są zatracone i rozwiązłe;<br />
największe jest jak krzyk w pożodze —<br />
pociecha żadna nie pomoże,<br />
upływa jego marny czas.<br />
<br />
Tam ludzie żyją źle i ciężko,<br />
w pomrocznych izbach, w trwodze ducha,<br />
lękliwi bardziej niż jagnięta;<br />
a twoja ziemia tchnie i czuwa,<br />
lecz oni o tym już nie wiedzą.<br />
<br />
Tam dzieci w piętrach okien rosną,<br />
ten sam je zawsze kryje cień,<br />
nie słyszą, jak kwiat wzywa wiosną<br />
w pogodny, jasny, wietrzny dzień —<br />
są dziećmi, ale smucą się.<br />
<br />
Tam ku nieznanym losom panny rozkwitają<br />
i tęsknią do spokoju lat dziecinnych;<br />
lecz tego nie ma, do czego wzdychają,<br />
i w drżeniu zamykają się przed wszystkim.<br />
I przeżywają w pokojach odległych<br />
niespełnionego macierzyństwa chwile<br />
i długich nocy skargi beznadziejne,<br />
bez siły i bez walki lata zimne.<br />
A w mroku łoża śmiertelne czekają<br />
i one tęsknią już do nich powoli;<br />
i umierają długo, jak w niewoli,<br />
i jakby każda się stała żebraczką.</p>

<p class="ft">{Das Buch von der Armut und vom Tode z tomu Das Stunden-Buch, przeł. Andrzej Lam}<br />
{Pierwodruk: „Księga godzin i inne wiersze z lat 1898-1908”. Przeł. Andrzej Lam. Warszawa 2007}</p>


<h4>Strażnikiem uczyń mnie swych dali</h4>

<p>Strażnikiem uczyń mnie swych dali,<br />
nasłuchującym przy kamieniu,<br />
pozwól, bym sięgnął wzrokiem śmiałym<br />
ku samotności twoich mórz;<br />
pozwól, bym biegi rzek przemierzył,<br />
niepomny krzyku ani wrzawy,<br />
ku dźwiękom nocy, w gwiezdny kurz.<br />
<br />
Poślij mnie w twoje puste kraje,<br />
przez które gonne wiatry wieją,<br />
gdzie się klasztory ciche piętrzą,<br />
a życie się spokojem staje.<br />
Tam chcę wędrować z pielgrzymami,<br />
by od ich głosów i postaci<br />
mnie żaden nie oddzielał zwid,<br />
i abym w ślad za ślepym starcem<br />
szedł drogą, której nie zna nikt.</p>

<p class="ft">{Das Buch von der Armut und vom Tode z tomu Das Stunden-Buch, przeł. Andrzej Lam}<br />
{Pierwodruk: „Księga godzin i inne wiersze z lat 1898-1908”. Przeł. Andrzej Lam. Warszawa 2007}</p>


<h4>Myślisz: pokora</h4>

<p>Myślisz: pokora. Ludzkie twarze<br />
w myślach o tobie pogrążone.<br />
A tak poeci młodzi czasem<br />
w alejach snują się wieczornych.<br />
<br />
Tak stoją chłopi nad umarłym,<br />
gdy śmierć im zatraciła dziecko — <br />
A co się dzieje, jest tym samym:<br />
coś potężnego obok przeszło.<br />
<br />
Kto cię doświadczył pierwszy raz,<br />
sąsiad i zegar mu przeszkadza,<br />
idzie, schylony nad twym śladem,<br />
jakby na barki ciężar brał.<br />
Potem się do natury zbliży,<br />
poczuje wiatr, niebieskie dale,<br />
usłyszy szept twój sponad niwy,<br />
ujrzy cię w śpiewie roju gwiazd,<br />
i nie zapomni cię już nigdy,<br />
bo to wszystko jest twój płaszcz.<br />
<br />
Jesteś dlań nowy, bliski, dobry<br />
i tak cudowny jak żegluga,<br />
co on na statkach ją odbywa<br />
niesiony falą rzek ogromnych.<br />
Kraj jest szeroki, wietrzny, płaski,<br />
wysokim niebom poświęcany<br />
i starym lasom dookoła.<br />
Pobliskie zasię małe sioła<br />
jak dźwięki dzwonu przemijają<br />
i tak jak wczoraj i jak dzisiaj<br />
i wszystko także to, co widać.<br />
Lecz w tej radosnej rzeki biegu<br />
wciąż nowe miasta widać z brzegu,<br />
co się zbliżają jak na skrzydłach,<br />
aby żeglugę tę powitać.<br />
<br />
A czasem też kieruje się ów statek<br />
w miejsca ustronne, ni miasto, ni wieś,<br />
które czekają na kogoś wytrwale —<br />
na tego, kto ojczyzny wyzbył się…<br />
Dla takich małe wozy stoją<br />
(każdy trzy konie ma w zaprzęgu)<br />
i bez wytchnienia potem gonią<br />
drogą, co gubi się o zmierzchu…</p>

<p class="ft">{Das Buch von der Pilgerschaft z tomu Das Stunden-Buch, przeł. Andrzej Lam}<br />
{Pierwodruk: „Księga godzin i inne wiersze z lat 1898-1908”. Przeł. Andrzej Lam. Warszawa 2007}</p>


<h4>Raz tylko mówi do człowieka Bóg</h4>

<p>Raz tylko mówi do człowieka Bóg:<br />
zanim go stworzy. Potem w ciszy<br />
w noc go prowadzi. Nim się począć mógł,<br />
człowiek te jednak chmurne słowa słyszy:<br />
<br />
Idź do wyjścia, zmysłom uległy,<br />
po kres, gdzie twoje pragnienia biegły;<br />
rąbek szaty mi daj.<br />
<br />
Poza rzeczami ogniem wzbieraj<br />
i cienie rzeczy rozpościeraj,<br />
wieczne moje okrycie.<br />
<br />
Piękno, okropność: co chce, niech się stanie.<br />
Idź: nie jest końcem żadne doznanie.<br />
Pamiętaj, trzymaj się mnie.<br />
Stąd niedaleko, gdzie prowadzę,<br />
jest kraj.<br />
Nazywa się: życie.<br />
<br />
Poznasz je<br />
po jego powadze.<br />
<br />
Rękę mi daj.</p>

<p class="ft">{Das Buch vom mönchischen Leben z tomu Das Stunden-Buch, przeł. Adam Pomorski}<br />
{Pierwodruk: „Sonety do Orfeusza i inne wiersze”. Wybrał i przełożył Adam Pomorski. Kraków 1994}</p>


<h4>Bóg mówi do każdego</h4>

<p>Bóg mówi do każdego, nim go stworzy,<br />
potem w milczeniu prowadzi go z nocy.<br />
A słowa, zanim każdy pójdzie stąd,<br />
te chmurne słowa, takie są:<br />
<br />
Przez twoje zmysły wysyłany<br />
idź na tęsknoty twojej kraniec;<br />
szatę mi daj.<br />
<br />
Poza rzeczami płoń jak pożary,<br />
aby ich cienie, powyciągane,<br />
to była moja osłona.<br />
<br />
Wszystko niech z tobą się dzieje: piękno i groza.<br />
Tylko iść trzeba: uczucie żadne nie jest ostatnie.<br />
Bacz, byś się ode mnie nie odłączył.<br />
Bliski jest kraj,<br />
który życiem nazywają.<br />
<br />
Będziesz go rozpoznawał<br />
w jego powadze.<br />
<br />
Rękę mi daj.</p>

<p class="ft">{Das Buch vom mönchischen Leben z tomu Das Stunden-Buch, przeł. Andrzej Lam}<br />
{Pierwodruk: „Księga godzin i inne wiersze z lat 1898-1908”. Przeł. Andrzej Lam. Warszawa 2007}</p>


<h4>My, czeladnicy, uczniowie i mistrz</h4>

<p>My, czeladnicy, uczniowie i mistrz,<br />
wznosimy ciebie, niebosiężna nawo.<br />
Czasem tu przybysz poważny się zjawia,<br />
idzie przez naszą gromadkę jak światło<br />
i z drżeniem pokazuje jakiś nowy chwyt.<br />
<br />
Wspinamy się na chwiejne rusztowania,<br />
u naszych dłoni zwisa ciężki młot,<br />
aż jakaś nam godzina ucałuje czoła,<br />
promieniejąca i wszystkowiedząca,<br />
od ciebie idąc, jak od morza wiatr.<br />
<br />
I wtedy nagle biją wszystkie młoty,<br />
po górach niesie się za ciosem cios.<br />
Nie ustajemy, aż nadejdzie noc:<br />
Twój przyszły kontur majaczy z pomroki.<br />
Tyś wielki, Boże.</p>

<p class="ft">{Das Buch vom mönchischen Leben z tomu Das Stunden-Buch, przeł. Andrzej Lam}<br />
{Pierwodruk: „Księga godzin i inne wiersze z lat 1898-1908”. Przeł. Andrzej Lam. Warszawa 2007}</p>


</article>

</main>
			
<footer>
<p class="copyright">&copy; Dariusz Guzik</p>
<p class="impressum"><a href="https://rilke.pl/impressum">Impressum</a></p>
</footer>

</body>
</html>