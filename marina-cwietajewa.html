<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="https://rilke.pl/" />
<title>Rainer Maria Rilke &middot; Marina Cwietajewa</title>
<meta name="description" content="Rilke. Poeta. Księgozbiór. Świat wczorajszy.">
<meta name="author" content="Dariusz Guzik">
<link rel="stylesheet" type="text/css" href="rilke.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>


<body class="st">

<header>
	<h1><a href="https://rilke.pl">Rainer Maria Rilke</a></h1>
	<nav>
	<ul>
	<li><a href="https://rilke.pl/poeta">Poeta  &middot;</a></li>
	<li><a href="https://rilke.pl/ksiegozbior">Księgozbiór  &middot;</a></li>
	<li><a href="https://rilke.pl/swiat-wczorajszy">Świat wczorajszy</a></li>
    </ul>
	</nav>
</header>

<main>		
			
<article>

<h2>Marina Cwietajewa</h2>

<p><span>Rilke</span> na kilka zaledwie miesięcy przed śmiercią odnalazł wielką miłość, miłość doskonałą; to duchowa mara, piruet unoszący donikąd, zdobycz jednej tylko idei — kobieta jest Rosjanką, poetką, której Rilke nigdy nie widział.</p>

<img class="r80" src="images/cwietajewa.jpg" alt="cwietajewa" />
<p class="rfig"><span>Marina Cwietajewa</span> w roku 1925</p>
	
<p>Z pewnością nie myliła się, uznając, że będzie ostatnią radością jego życia, „jego ostatnią Rosją”. Związek z Mariną Cwietajewą pozostanie bezcielesny; to prawdziwa <i>mouche</i> jego mogiły, jedna ze znamienitych poetek lirycznych XX wieku. „Poetką z urodzenia” nazwał Pasternak tę mieszkającą na wygnaniu w Paryżu artystkę — to on właśnie złapie dla Rilkego owego motyla. Dedykacja wpisana w egzemplarzach <cite>Elegii duinejskich</cite>, które wysłane zostały w maju roku 1926 z Valmont do paryskiego XIX <i>arrondissement</i>, jest zaklętym w słowa kluczem wiolinowym, który nadaje ton wytęsknionej dali, pobrzmiewający w owej niezwykłej <i>Symphonie d’Adieu</i>:</p>

<p class="cit">Dotykamy się. Czymże? Uderzeniem skrzydeł,<br />
dotykamy się wzajem skroś dali bezkresnej.<br />
Jeden tylko poeta istnieje — ten, który go w sobie niesie,<br />
wychodzi czasem naprzeciw temu, co go niegdyś dźwigał.</p>

<p>Jak gdyby ktoś specjalnie dla Rilkego spłodził człowieka, nie: wynalazł go. Dwudziestoczteroletnia Rosjanka, świetnie wykształcona, obeznana z niemiecką klasyką i literaturą romantyzmu, mogła „żyć tylko w nie-miłości”, stwarzając sobie nierzeczywisty świat prawdziwej miłości, która rodzi się poprzez stopienie dusz, nie ciał. Komentator świata jej wyobraźni mówi tym samym językiem, co interpretator Rilkego: „Człowiek, którego obdarzyła swym uczuciem, w tym czy innym okresie, był dla niej mniej istotny niźli potężny strumień uczuć utrwalonych na papierze (…). Osoby, z którymi Cwietajewa utrzymywała ściślejszy związek, sama <i>stworzyła</i> siłą własnej wyobraźni, powołała do życia przez kaprys, nie bacząc na ich rzeczywistą naturę”.</p>

<p>Albowiem <i>rozstanie</i> — Rilkowskie wyznanie wiary — było też kluczowym pojęciem wrażliwości Cwietajewej; życie jest poślednim szaleństwem, marzenie — rzeczywistością, manifestowaną wyłącznie w sztuce. Są to, jak wiadomo, nauki Nietzschego. Przejmujące, jak ściśle splątani są ci dwoje, związani tylko poprzez sztukę. Dwa poniższe wersy młodej Rosjanki mogłyby wyjść spod pióra Rilkego:</p>

<p class="cit">Pozorna dłoń chwyta<br />
pozór innej dłoni.</p>

<p>Niemal dosłowny ich odpowiednik odnajdziemy w jednym z pierwszych listów Rilkego, w którym uszczęśliwiony poeta zakłada, że nie chodzi jej o „Rilkego-człowieka: również i ja poróżniłem się z nim, z jego ciałem”. Podkreśla też owo urojone spotkanie dłoni. Nie-bliskość jako prawdziwa zażyłość: „Swe dłonie, w geście ofiary, na powrót złożone, swe dłonie, Marino, zanurzyłaś w mym sercu, jak w misie tryskającej fontanny: jak długo trzymać je tam będziesz, płynąć będzie do Ciebie stłumiony strumień… Niech Ci się spodoba”.</p>

<p>Chagallowska para pędzi konno po nieziemskiej tęczy wysoko ponad wioską, kościołem i konikami — a zatem: ponad światem; ma rozpływające się barwy iluzji. Oboje korespondencyjni znajomi posługują się różnymi kolorami tej samej palety, jednakże obraz zawsze stapia się w pozbawionej smutku beznadziejności, będącej jego zasadniczą tonacją: „Kocham poetę, nie człowieka (…). <i>Uwaga</i> — Rezygnacja!”. Jakby chcąc odzwierciedlić ów obraz, mówi Rilke o swej „ostatecznej i najjaskrawszej samotności”. Także on czerpał z życia cytaty, to znaczy gromadził owoce swych lektur w zbiór, który miał go żywić. Dlatego też tak bardzo podziwiał Bettinę von Arnim, która z dumą kobiety niezależnej wciąż podkreślała, że jej miłość do Goethego nie wymaga jakiejkolwiek repliki. W niej samej kryją się wołanie i odpowiedź, słucha samej siebie. Niczym antycypacja Rilkowskiej idei miłości nieodwzajemnionej pobrzmiewa pewien list Bettiny: „Załączam ci jeszcze list mój, pisany, kiedy miałam lat siedemnaście, do kogoś, kto z próżności wmówił sobie, że jestem w nim zakochana. W żadnej mierze nie było to prawdą, bowiem nigdy w mym życiu nie byłam zakochana, choć moim przeznaczeniem jest kochać; wszak to coś innego”.</p>

<p>Rainer Maria Rilke i Marina Cwietajewa. Dwa błędne ogniki pędzą ku sobie w szaleńczym tańcu. I rozpierzchają się. Ich niebiosa są wysokie — i puste. Na tym firmamencie Marina Cwietajewa nakreśliła w jednym ze swych ostatnich listów płomienne pismo o „wielkiej nikczemności miłości”, niewdzięcznej i autodestrukcyjnej. Obłok był barwy głębokiej czerni, odległy, daleki; z niego to zagrzmiały pożegnalne słowa Rilkego: „Buntując się przeciw wszelkiemu wykluczeniu / co z miłości korzenia wyrasta, drewniejąc”.</p>

<p class="ft">— <span>Fritz Raddatz</span> <cite>Rainer Maria Rilke. Byt niezmierzony. Biografia</cite>, przeł. Dariusz Guzik</p>

</article>

</main>
			
<footer>
<p class="copyright">&copy; Dariusz Guzik</p>
<p class="impressum"><a href="https://rilke.pl/impressum">Impressum</a></p>
</footer>

</body>
</html>
