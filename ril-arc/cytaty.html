<p>Kimkolwiek jesteś: wyjdź dzisiaj wieczorem z twego pokoju, w którym wszystko znasz; najbliższy dla oddali jest twój dom: kimkolwiek jesteś…</p>

<p>Tak bardzo mnie wzrusza pieśń czeskiego ludu…</p>

<p>Nad Pragą, którą wieczór studzi, zawisł olbrzymi kielich nocy… A w górze księżyc, chytry gnom, strużyny sypie, strojąc żarty… (Ofiary dla Larów, przeł. A. Lam)</p>

<p>Od kamieni, kruszców wszelkich skrzą się ściany wysklepione, świętej lico przyciemnione wyziera zza świec posępnych. (Ofiary dla Larów, przeł. A. Lam)</p>

<p>Przynoszę Ci z sobą serce wyzwolone dzięki przepychowi paryskiej jesieni… (Rilke do Merline, 1920)</p>

<p>Rodin był samotny przed swoją sławą. A sława, która przyszła, uczyniła go może jeszcze bardziej samotnym. Bo sława w końcu jest jedynie kwintesencją wszystkich nieporozumień, które gromadzą się wokół nowego nazwiska.</p>

<p>Teraz musimy mroźnych dni zwlekanie przetrwać w oporu zimującej korze, broniąc się ciągle, nieczuli na wianie głębokich wiatrów, otwartych w przestworze. Mocna jest noc, odległe jej stąpanie, cicha namowa tlącej lampy; może dasz się pocieszyć: mróz, grudy, zdrętwienie zwiastują już jutrzejsze miękkie tchnienie. (Zimowe stance, przeł. M. Jastrun)</p>

<p>Lecz zimy! Och, to zagadkowe wniknięcie ziemi w siebie. Gdy wokół zmarłych w czystym powrocie soków gromadzi się wrzenie, śmiałość przyszłych wiosen. (Ô Lacrimosa, przeł. M. Jastrun)</p>

<p>Zieleń, przez długie dni lata znoszona, staje się lustrem przeczuć…</p>

<p>Gdzie barwa kwiatów zapomina o zimowym odpoczynku naszych oczu.</p>

<p>Wyprzedzaj wszelkie rozstanie, jakby już było za tobą jak zima, co mija właśnie. Bo jest tak nieskończona zima pośród zim wszystkich, mijających obok, że zimujące twe serce pokona. (Sonety do Orfeusza, przeł. M. Jastrun)</p>

<p>O drzewa życia, kiedy zimujące? Myśmy niezgodni. I nie jak wędrowne ptaki w porozumieniu z sobą. Prześcignięci, spóźnieni, narzucamy się gwałtownie wiatrom, by spaść na obojętny staw. (Elegie duinejskie, przeł. M. Jastrun)</p>

<p>Być artystą znaczy: nie rachować, nie liczyć, wzrastać jak drzewo, które nie ponagla swoich soków i stoi ufnie wśród wiosennych burz, bez obawy, że mogłoby nie nadejść lato. Przyjdzie przecież. Ale przychodzi tylko do cierpliwych, którzy istnieją tak, jakby mieli przed sobą wieczność… (Listy do młodego poety, przeł. J. Nowotniak)</p>

<p>Oczyma teraz znużonymi, które z progiem szczerbatym zwykły się rachować, smukłe, samotne drzewo dźwignij w górę i czarnym kształtem w niebo je wyprowadź. Oto stworzyłeś świat, co jest potężny, co się z milczenia niby słowo rodzi. (Księga obrazów, przeł. A. Pomorski)</p>

<p>A jednak czujesz swą samotność jak nigdy; czy widzisz mnie, nie wiem; bom jest jak powiew, co gaju dotknął, ale ty jesteś drzewem. (Księga obrazów, przeł. M. Jastrun)</p>

<p>Pragnij metamorfozy. O, zachwyć się płomieniem, gdzie umyka ci rzecz, co się pyszni z przemiennej natury…</p>

<p>Wiedz, wielkie słowa z czasów, gdy działanie jeszcze widzialne było, nie są dla nas. Kto mówi o zwycięstwach? Przetrwać, oto wszystko.</p>

<p>Imponujące, niezwykłe wrażenie sprawia ta olbrzymia jasna hala, wypełniona mnóstwem oślepiająco białych figur, spozierających przez liczne wysokie szklane drzwi niczym mieszkańcy jakiegoś akwarium. (Rilke w liście do Klary Westhoff o pawilonie Rodina, który podczas paryskiej Wystawy Światowej stał przy Pont de l’Alma, a następnie został przeniesiony do ogrodu w Meudon)</p>

<p>To bogactwo, to nieskończone, dokonujące się tworzenie, ta przytomność umysłu, czystość i gwałtowność ekspresji, ta niewyczerpana obfitość, ta młodość… (Rilke o rzeźbach Rodina)</p>

<p>Zagaś mi oczy, Twój obraz nie zgaśnie, uszy mi zasłoń, usłyszę Cię zawsze, bez nóg za Tobą pójdę nad przepaście, bez ust zaklinać będę imię najłaskawsze. Dłonie mi odejm, i tak Cię obejmie serce me niczym ramieniem stęsknionym, wyrwij mi serce, myśl zostanie we mnie, gdy i myśl zechcesz płomieniem wypalić, wtedy uniosę Cię w krwi mojej fali. (Księga godzin, przeł. W. Markowska; Wiersz ten przez lata uchodził za modlitwę do Boga, tak naprawdę jednak został napisany dla Lou Andreas-Salomé, najważniejszej bodaj kobiety w życiu Rilkego)</p>

<p>Szaro na moście stoi ślepiec stary, jak słup graniczny królestw bez imienia. On może jądrem jest, środkiem istnienia, wkoło którego krążą gwiazd zegary… On jest ten święty, który się nie zmienia, wstawiony w chaos wielu błędnych dróg… (Pont du Carrousel, przeł. W. Hulewicz; Nuta współczesności: może dziś Rilke miast o ślepcu starym napisałby o… ulicznym grajku przed katedrą Notre Dame)</p>

<p>A ty czekasz, wciąż czekasz na jedno, co twe życie bezmiernie wzbogaci; na wielkość, na coś niezwykłego, że nawet kamienie się zbiegną, że otchłań się w tobie zatraci. (Wspomnienie, przeł. A. Lam)</p>

<p>Miasto nieruchomieje jak przynęta, co wynurzone dni wywabia z wody. Pałaców kruche szkło nieomal pęka w twoim spojrzeniu. (Późna jesień w Wenecji, przeł. M. Jastrun)</p>

<p>Samotność jest jak deszcz. Z błękitu mórz unosi się ku zmierzchom…</p>

<p>Ku niebu zdąża, co nią zawsze włada. Dopiero z niebios na miasto opada.</p>

<p>Być snem niczyim pod tak wielu powiekami. (Epitafium nagrobne)</p>

<p>O tych odejściach, których nasz los nie obchodzi, nie wiemy nic. Nie ma powodu, byśmy okazywali miłość, nienawiść lub podziw śmierci, którą odkształca w sposób tak wymyślny tragicznej skargi maska i żałoba. Świat jeszcze pełen jest ról, które gramy. (Doświadczenie śmierci, przeł. M. Jastrun)</p>

<p>Niknie głos, choć krzykiem się zanoszę, gdy dla ciebie jestem jak powietrze. Świeć, o, światło! I widzialnym, proszę, uczyń mnie wśród gwiazd… (Do Anioła, przeł. A. Pomorski)</p>

<p>Znów niedługo zobaczymy Ruth. Przebywa w majątku rodziców mojej żony. Jeśli pozostaliśmy dla niej jedynie wspomnieniem, będzie nas mogła rozpoznać i znów pokochać, jak coś utraconego spośród swych codziennych, ulubionych rzeczy. (Rilke w liście do Lou Andreas-Salomé; na fot. Klara Rilke-Westhoff z córką Ruth)</p>

<p>Mojego ruchu odbicie najsłabsze w jedwabnej ciszy znaczy się najtrwalej; najmniejsze wzruszenie odciska się na zawsze w napiętej zasłonie oddali. (Cisza, przeł. M. Jastrun)</p>

<p>Minęło Boże Narodzenie, rok rozpoczął się piękną, jasną, gwiaździstą nocą, lecz prawie tego nie dostrzegłem, ledwie odczułem świąteczny nastrój… Najtrudniej bowiem jest kochać, posiadać ową pełną względów troskliwość, siłę, dobroć i oddanie, składające się na miłość. Bezradny, oto jak się czułem… (Rilke do Lou Andreas-Salomé)</p>

<p>Kochać to tylko tyle: drugiemu dawać wolność. Więzić bowiem nietrudno, nie wymaga to nauki. (Requiem; Paula Modersohn-Becker, Autoportret, 1897)</p>

<p>Czuję, jak z dniem każdym rośnie samotność… jak ta ziemia, pozbawiona barw i cieni, staje się coraz rozleglejsza, jak odsłaniają się w dali szerokie przestrzenie… Pragnę zatonąć w śniegach, marząc o wiośnie… (Château de Versailles, ogrody Petit Trianon)</p>

<p>Któż naprawdę zna koty? Ich egzystencja nigdy nie była czymś więcej niż tylko cokolwiek ryzykowną hipotezą… Czyż kiedykolwiek się dowiemy, że one choć przez chwilę raczą zarejestrować w głębiach swych siatkówek nasz błahy obraz? Czy człowiek był im kiedyś współczesny? Wątpię. I zapewniam was, że czasem o zmierzchu kot z sąsiedztwa przeskakuje moje ciało, nie zważając na mnie, lub też jak gdyby chciał udowodnić osłupiałemu materialnemu światu, iż ja nie istnieję. (Rilke we wstępie do „Mitsou”)</p>

<p>W nawiązaniu do poprzedniego wpisu dodajmy, że Mitsou to bodaj najsłynniejszy kot w biografii Rilkego. Kiedy poeta gościł w Genewie, spodobała mu się seria rysunków wykonanych przez jedenastoletniego wówczas Baltusza, syna Baladyny Klossowskiej. Rysunki przedstawiały Mitsou, kotkę-znajdę, tworząc opowieść o jej życiu u rodziny Klossowskich aż do smutnego dnia jej zaginięcia. Historia Mitsou tak bardzo zachwyciła Rilkego, że pozyskał dla niej wydawcę z Zurychu i zaproponował, iż sam napisze do niej krótki wstęp. 26 listopada 1920 roku, odbywając przechadzkę po parku, ułożył w myśli stosowną préface, zaczynającą się od słów „Qui connaît les chats?”. (Poniżej: Balthus, Le roi des chats)</p>

<p>Dziś 29 grudnia. 86 lat temu Rilke umiera w szwajcarskim Val-Mont. Zbyt czysty, bez projektów, bez przyszłości wszedłem na ten spiętrzony stos cierpienia, pewny, że nigdzie nie kupię przyszłości sercu, którego zasób pełen był milczenia. Czy to ja jeszcze płonę bezimiennie? Nie wciągam do mojego wnętrza wspomnień. O życie, życie: byt zewnątrz, beze mnie. Ja w ogniu. Nikt nie wie o mnie. (Ostatni wiersz, przeł. M. Jastrun)</p>

<p>„Pragnę, by mnie pochowano na wysoko położonym cmentarzu obok starego kościoła w Raron. Tam, w jego otoczeniu, po raz pierwszy odczułem wiatr i światło tego krajobrazu”. (Rilke na kartach swego testamentu)</p>

<p>O Ty ciemności, z której się wywodzę, ja kocham ciebie bardziej niźli płomień, który świat ogranicza… (Księga godzin, przeł. A. Lam)</p>

<p>Nie jestem pewien, czy las, którym wędrujemy, nie jest jedynie moim nastrojem, ciemnym, cienistym. Któż wie, może nawet Wenecja jest tylko odczuciem? (Dziennik schmargendorfski)</p>

<p>Ostatnia noc starego roku. Czegóż więc pragnę od nadchodzącego? Chyba tylko spokoju – bym mogła więcej przebywać ze sobą, jak to bywało przed czterema laty. To musi przyjść, musi powrócić. (Z dziennika Lou Andreas-Salomé)</p>

<p>2017</p>

<p>Nigdy umarłym nie wzbraniałem odejść,</p>

<p>oszołomiony ich pewnością celu,</p>

<p>tak rychłym ich zadomowieniem w śmierci,</p>

<p>ich, wbrew opinii, racją. Tylko ty,</p>

<p>ty wracasz; muskasz mnie dotykiem, przy mnie</p>

<p>krzątasz się, szukasz, o co by potrącić,</p>

<p>by dźwięk cię zdradził. Nie odbieraj tego,</p>

<p>co długo sobie przyswajałem. Słusznie;</p>

<p>nie warto tęsknić za tym, co wzruszało.</p>

<p>Z „Requiem pamięci przyjaciółki&quot;, napisanego w nieoczekiwanym przypływie natchnienia w melancholijną rocznicę śmierci Pauli Modersohn-Becker, przeł. A. Pomorski; na fotografii: Paula na werandzie swego domu, rok 1901, Paula-Modersohn-Becker-Stiftung, Bremen</p>

<p>images/paula-becker-1901.jpg</p>

<p>images/paula-becker-otto-modersohn.jpg</p>

<p>Ach, Chère, jakże ja nienawidzę tego narodu… cóż to za wybryk natury! To nie jest naród, to nie naród! To masa, użyteczna dla każdego wybryku pyszałków; obojętna wobec każdej idei, lecz dumna z tego, że tyle idei «przepędziła». Niczego nie potrafi spożytkować, lecz wszystko tylko wyzyskuje… Żaden to naród, żadne państwo: to związek niskich instynktów… jest tam wszystko, lecz nic nie wyrasta z ziemi, a jedynie zwiesza się z góry w ponurą pustkę serca i przekonań…</p>

<p>Rilke w liście do Nanny Wunderly-Volkart; poniżej: portret poety naszkicowany przez Loulou Albert-Lazard</p>

<p>images/rilke-loulou-albert-lazard.jpg</p>

<p>images/albert-lazard-lou-portrait-de-rainer-maria-rilke.jpg</p>


