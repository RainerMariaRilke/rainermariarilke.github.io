<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="http://rilke.pl/" />
<title>Rainer Maria Rilke &middot; Artykuły</title>
<meta name="description" content="Rilke. Poeta. Księgozbiór. Świat wczorajszy.">
<meta name="author" content="Dariusz Guzik">
<link rel="stylesheet" type="text/css" href="rilke.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>

<h2>Donald Prater</h2>

<h2>Dźwięczące szkło</h2>

<h2>Rainer Maria Rilke – Biografia</h2>

<p>Przełożył</p>

<p>Dariusz Guzik</p>

<p>Wyprzedzaj wszelkie rozstanie, jakby już było za tobą</p>

<p>jak zima, co mija właśnie.&nbsp;…</p>

<p>Tu, wśród gasnących, bądź, w królestwie nocy,</p>

<p>bądź szkłem dźwięczącym, co się rozbiło już w dźwięku.</p>

<p>Bądź – i zarazem znaj warunek nieistnienia,</p>

<p>dno niezmierzone twego wewnętrznego drżenia,</p>

<p>abyś ten jeden raz wypełnił je bezgranicznie.&nbsp;…</p>

<p>(<em>Sonety do Orfeusza</em>, II, 13)</p>

<p>[przeł. M. Jastrun]</p>

<p>Dla Patricii</p>

<p>Spis treści</p>

<p>Przedmowa 4</p>

<p>I Dzieciństwo w Czechach 1875 – 1896 10</p>

<p>II Monachium, Rosja i Worpswede 1897 – 1902 57</p>

<p>III Paryż, Rzym i Szwecja 1902 – 1905 172</p>

<p>IV Francja, Italia i Afryka Północna 1905 – 1911 236</p>

<p>V Duino i Hiszpania 1911 – 1913 351</p>

<p>VI Świat w pożodze wojny 1913 – 1919 416</p>

<p>VII Pierwsze lata na szwajcarskiej ziemi 1919 – 1921 565</p>

<p>VIII Muzot i Valmont 1921 – 1926 631</p>

<p>Epilog 766</p>

<p>Wykaz skrótów 775</p>

<p>Przypisy 778</p>

<p>Bibliografia 809</p>

<p>Spis reprodukcji 821</p>

<p>Indeks utworów 824</p>

<p>Indeks rzeczowy 826</p>

<p>Przedmowa</p>

<p>Z nieopisanych przemian rodzą się ciągle</p>

<p>takie dzieła: uwierz i odczuj pośród mozołu!</p>

<p>Cierpimy, gdy w popiół zmienia się płomień;</p>

<p>lecz w sztuce: płomień powstaje z popiołu.</p>

<p>(Rilke, <em>Magia</em>)</p>

<p>[przeł. B. Antochewicz]</p>

<p>Czy musimy znać życie osobiste poety? Czyż nie miał racji Orwell, twierdząc, iż sfera prywatności pisarza ma niewiele lub nic zgoła wspólnego z jego twórczością literacką? Można, rzecz jasna, czytać i podziwiać utwory Rainera Marii Rilkego, być może największego geniusza liryki w naszym stuleciu – jego <em>Elegie Duinejskie</em>, <em>Sonety do Orfeusza</em>, <em>Pamiętniki Malte Lauridsa Brigge</em> czy w szczególności <em>Nowe poezje</em> – traktując je jako samoistne dzieła sztuki, niepowiązane w jakikolwiek sposób z rzeczywistym życiem ich autora. Można przy tym również sądzić, iż niepotrzebna jest pełna znajomość jego losów – wystarczy wiedzieć, że urodził się w Pradze w roku&nbsp;1875, tworzył w języku niemieckim, po części także francuskim, przemierzał całą Europę i zmarł w Szwajcarii w roku&nbsp;1926.</p>

<p>Wszelako sam Rilke uświadamiał sobie, iż jego twórczość jest ściśle spleciona z historią jego życia. Świadczy o tym dbałość, z jaką przechowywał wszelkie swe papiery i notatki, tudzież szczególny zapis, dokonany w testamencie – zgoda na publikację listów, którym powierzył tak wiele własnych myśli i doznań. Nie mogło stać się inaczej; Rilke był bowiem rzadkim przykładem poety, który potrafił wieść życie oddane wyłącznie sztuce, ba, który ze swego życia uczynił w istocie dzieło sztuki. Jeśli zatem chcemy dokonać pełnej oceny jego twórczości, nie możemy pominąć okoliczności, w jakich rodziło się poetyckie słowo – osobistych perypetii, <em>misères et grandeurs</em>, kryzysów egzystencjalnych, nade wszystko jednak związków z ludźmi, które pozostawiły niezatarte piętno na osobowości artysty. Utwory Rilkego tchną tak niezwykłą magią pióra, iż musimy poznać człowieka, który stał się pióra tegoż magiem.</p>

<p>Wykonawcy testamentu poety byli wszakże odmiennego zdania na temat jego spuścizny literackiej. Przez całą dekadę poprzedzającą wybuch Drugiej Wojny Światowej dokonywany przez nich wybór korespondencji, przeznaczonej do druku, opierał się na – nieukrywanym zresztą – założeniu, iż należy opublikować jedynie te listy, które »dotyczą poetyckiego dzieła oraz doświadczeń i przeżyć bezpośrednio związanych z jego tworzeniem«, pominąć natomiast – na ile to możliwe – wszystko, co odnosiło się do prywatnego życia poety. Tego rodzaju selekcja, wraz z niewątpliwymi trudnościami, jakie nastręczało uwzględnienie listów znajdujących się w rękach innych adresatów, musiały przyczynić się do utrwalenia obrazu artysty – arcykapłana poezji i filozofa, jaki wyłaniał się z jego dzieła literackiego <em>in vacuo</em>; obrazu człowieka, którego ziemski żywot jest zgoła nieistotny, przy którym wszystko – jak z żalem zauważył Eudo Mason – jedynie »sprzyja popadaniu w przesadę i powstawaniu legend«.</p>

<p>Jakkolwiek w latach przed rozpoczęciem wojny oraz po jej zakończeniu ukazały się drukiem rozmaite studia poświęcone poszczególnym okresom życia poety – wśród nich należy przede wszystkim wymienić podziwu godną pracę pióra J.&nbsp;R.&nbsp;von Salis na temat ostatnich lat Rilkego spędzonych w Szwajcarii, której autor czerpał zarówno z własnych wspomnień, jak i wówczas jeszcze nieopublikowanych listów – mimo to jednak przez długi czas, aż po późne lata pięćdziesiąte, brakowało wystarczającej ilości materiałów źródłowych, by podjąć próbę napisania obszernej, pełnej biografii poety. Dopiero w ostatnich latach, wraz ze stopniowym publikowaniem pamiętników oraz co ważniejszej korespondencji, nabywaniem przez znaczące biblioteki kolejnych rękopiśmiennych listów, jak również ukazaniem się szczegółowej <em>Rilke–Chronik</em> pióra Ingeborg Schnack oraz krytycznej edycji <em>Dzieł wszystkich</em> (<em>Sämtliche Werke</em>) pod redakcją Ernsta Zinna, zyskaliśmy możność opowiedzieć pełniejszą historię.</p>

<p>Taki właśnie cel obrałem w niniejszej książce. W odróżnieniu od innych prac, których autorzy, przedstawiając »Życie i twórczość« Rilkego, swą uwagę skupiają głównie na interpretacji twórczości poety, jego życiu zaś przypisują często rolę uboczną, niniejsza publikacja jest biografią <em>sensu stricto</em> – przedstawia portret człowieka na tle epoki oraz ukazuje okoliczności, w jakich rodziły się i rozwijały jego idee. Czytelnik, poszukujący interpretacji czy też krytycznej oceny, na przykład, <em>Elegii Duinejskich</em>, będzie musiał sięgnąć po inne pozycje; mam wszakże nadzieję, iż łatwiej przyjdzie mu zrozumieć tego rodzaju egzegezę, poznawszy z kart tej książki, w jaki sposób ów cykl powstał, a także jaką rolę odegrał w życiu Rilkego. Stąd też ograniczono cytaty z dzieł poety, mają one bowiem służyć jedynie zobrazowaniu owego procesu, jak również wyjaśnieniu znaczenia, jakie każdy z tych utworów miał dla samego twórcy w danym okresie jego życia. Cytaty z wierszy napisanych w języku francuskim oraz fragmenty innych tekstów w tymże języku przytoczone zostały w brzmieniu oryginalnym.</p>

<p>Obficie natomiast czerpałem z korespondencji poety – bynajmniej nie dlatego, iżby jego listy miały przekazywać »prawdę«, lecz oddają one – lepiej aniżeli w przypadku jakiegokolwiek innego artysty – uczucia, kryjące się za jego lirycznym dziełem, nadzieje i lęki tudzież nieustanne zmagania na drodze wiodącej do poetyckiego mistrzostwa. Z tego też względu, a także z uwagi na ograniczoną objętość książki, rozliczni adresaci listów Rilkego, znani tym czytelnikom, którym nieobca jest historia jego życia – hrabina Sizzo, Gudi Nölke, Elisabeth von Schmidt–Pauli i wielu innych – nie zostali w tekście wymienieni z nazwiska; w tych wypadkach o wiele ważniejsza była sama treść wypowiedzi aniżeli osoba, do której Rilke ją kierował. W miarę możliwości wybrałem listy dotąd niepublikowane, które są częstokroć źródłem istotnych wiadomości lub też rzucają nowe światło na znane już fakty.</p>

<p>Pod tym względem – zważywszy nadto bogactwo innych świadectw, z których korzystałem, zarówno ustnych przekazów, jak i dokumentów utrwalonych w piśmie – niniejsza książka daje pełniejszy obraz życia poety aniżeli prace wcześniejsze. W żadnym wszakże razie nie jest to obraz ostatecznie ukończony. Archiwum Rilkego (Rilke–Archiv), mieszczące się w Gernsbach, przechowuje pokaźną ilość materiałów czekających na opracowanie. Christoph i Hella Sieber–Rilke służyli mi pomocą, za którą jestem im niezmiernie wdzięczny, niemniej z powodu trudności natury praktycznej byłem w stanie przejrzeć zaledwie niewielką część owych materiałów. Przede wszystkim notatniki Rilkego, jego dzienniki oraz listy do matki, które mają ukazać się drukiem w późniejszym czasie, nie mogły zostać uwzględnione. Miałem jednak wielki przywilej zapoznać się z rękopisem biografii pióra Carla Siebera, przedstawiającej ostatnie lata życia poety – stanowi ona ciąg dalszy jego książki <em>René Rilke</em> – którą autor ukończył tuż przed swą śmiercią w roku&nbsp;1945. Przytoczone w tej pracy fragmenty niepublikowanych listów, znajdujących się w Rilke–Archiv, były dla mnie bezcennym wprost źródłem informacji; jak obficie z niego czerpałem, łatwo poznać przeglądając <em>Przypisy</em>. Podano w nich źródła wszystkich cytatów zamieszczonych w tekście, w możliwie najbardziej zwięzłej formie, by ograniczyć do minimum aparat naukowy tej pracy. Cytowane fragmenty utworów poety zaczerpnięto z sześciotomowego wydania <em>Dzieł wszystkich</em> (<em>Sämtliche Werke</em>) pod redakcją Ernsta Zinna (Insel Verlag, Frankfurt/M, 1955–66).</p>

<p>Zaciągnąłem wielki dług wdzięczności; winienem ją nie tylko Christophowi i Helli Sieber–Rilke za ich życzliwość i wsparcie oraz wydawcom za cierpliwość i wyrozumiałość, lecz także wielu przyjaciołom i kolegom, których erudycja i wspaniałomyślna gotowość do udostępniania materiałów, służenia radą i wysuwania sugestii, miały dla mojej pracy nieocenioną wartość – należą do nich: dr Joachim W. Storck (Marbach); dr Ernst Pfeiffer (Getynga); dr Ingeborg Schnack (Marburg); prof. Klaus W. Jonas (Pittsburgh); prof. J.&nbsp;R.&nbsp;von Salis (Brunegg); dr Rätus Luck (Berno); dr Karl Klutz (Bad Ems). Za osobiste wspomnienia oraz wszelką pomoc wyrażam serdeczne podziękowania: księciu Raimondo della Torre e Tasso (Duino); hrabinie von Clary (Salzburg); Madame Roland de Margerie (Paryż); Elisabeth Bergner (Londyn); państwu Rehnquist (Stocksund) oraz zmarłej Friedzie Baumgartner oraz Madame Jeanne de Sépibus; pani Grecie Lauterburg, Madame A.&nbsp;Vincens–de Bonstetten, pani Magdzie Kerényi, Madame Monique Desarzens oraz Madame Ernest Abravanel.</p>

<p>Gorące podziękowania za gotowość do współpracy składam również licznym instytucjom, sprawującym pieczę nad dokumentacją dotyczącą życia i twórczości Rilkego; są to: Deutsches Literaturarchiv, Marbach; Schweizerische Landesbibliothek, Berno; Nationalbibliothek oraz Stadt– und Landesbibliothek, Wiedeń; Stadtbibliothek oraz Bayerische Staatsbibliothek, Monachium; Rilke–Sammlung, Hôtel de Ville, Sierre; Kungliga Biblioteket, Sztokholm; Universitetsbiblioteket, Lund; Landsarkivet oraz Universitetsbiblioteket, Göteborg; Houghton Library, Harvard University; Goethe– und Schiller–Archiv, Weimar; British Library, Londyn; Kongelige Biblioteket, Kopenhaga; Jewish National and University Library, Jerozolima; Bibliothek der Universität Bremen; Staatsbibliothek (Preussischer Kulturbesitz), Berlin; Archiwa Muzeum Narodowego, Praga; University College, Cardiff.</p>

<p>Dziękuję też moim przyjaciołom z Rilke–Gesellschaft oraz wszystkim – a jest ich zbyt wielu, by wymienić każdego po nazwisku – których zainteresowanie oraz pomoc, okazywane w rozmaity sposób, były dla mnie nieprzebranym źródłem zachęty do wytrwałości w trakcie tej długiej wędrówki. Wierzę, iż książka ta wynagrodzi im wszystkim, tudzież tylu innym osobom, którym tak wiele zawdzięczam, ich bezinteresowną, niekłamaną życzliwość. »Wenn es aufbrennt, ist es echt.«</p>

<p>Gingins, Szwajcaria</p>

<p>I</p>

<p>Dzieciństwo w Czechach</p>

<p>1875 – 1896</p>

<p>Praga jest jak pradawne zaczarowane miasto&nbsp;… gdzie miesza się w jedno tak wiele esencji, gdzie rodzą się czarodziejskie, niepojęte rzeczy, słowa, charaktery i zdarzenia, nigdy wcześniej niewidziane; tam też mają swe źródło magiczne moce i zaklęcia.</p>

<p>(Johannes Urzidil, <em>Zu den neun Teufeln</em>)</p>

<p><strong>1</strong></p>

<p>»Trudne dzieciństwo, pełne trwogi«</p>

<p>(Rilke do Ellen Key, 14.02.1904)</p>

<p>René Karl Wilhelm Johann Josef Maria Rilke urodził się 4&nbsp;grudnia roku&nbsp;1875, w sobotę krótko po północy, w mieszkaniu wynajmowanym przez jego rodziców w Pradze przy Heinrichsgasse (Jindřišská ulice) pod numerem 19. Rozwiązanie nastąpiło dwa miesiące wcześniej, niż się spodziewano, gdyż dziecku »spieszno było przyjść na ten świat«. W przeddzień narodzin, mimo iż na ulicach zalegał nieprzebrany śnieg, rodzice wstali wczesnym rankiem, by złożyć wizytę jego babce ze strony matki Caroline Entz. Wracając do domu zakupili mały złoty krzyżyk jako pierwszy podarunek dla swego wyczekiwanego z utęsknieniem dziecka; ich pierworodna córka zmarła rok wcześniej przeżywszy zaledwie kilka dni. 19 grudnia udali się z niemowlęciem do mieszczącego się w pobliżu kościoła św. Henryka, aby tam ochrzcić je w wierze katolickiej. Na chrzcie chłopiec otrzymał kilka pretensjonalnych imion.</p>

<p>Prowincja czeska ze swą stolicą w Pradze stanowiła w owym czasie część olbrzymiej wielonarodowej austro–węgierskiej monarchii Habsburgów, drugiego pod względem wielkości tworu państwowego w Europie, rozciągającego się od Chorwacji i Słowenii na południu po góry Rudawy na północy, od krainy Vorarlberg na zachodzie aż po Galicję i Bukowinę na wschodzie. Organizm ten, powstały wskutek stopienia i przemieszania się rozmaitych ras, języków i obyczajów, spajała cesarska i królewska władza, która w mniemaniu wielu obywateli – w każdym razie niemieckojęzycznych – miała trwać po wsze czasy, jako pozornie idealne połączenie łaskawości i zasad, tolerancji i rządów twardej ręki. Budząca się świadomość narodowa, chociaż coraz bardziej widoczna w prowincjach imperium, nie zdradzała jednakże tendencji rewolucyjnych. Gdziekolwiek bowiem rodził się sen o narodowej niezawisłości, traktowano go zazwyczaj li tylko jako dążenie do samostanowienia w obrębie struktury państwa, które za spokojnych acz bezdusznych rządów cesarza i króla Franciszka Józefa mogło rościć sobie prawo do prawidłowego funkcjonowania.</p>

<p>Poza obszarem Austrii istniały niekiedy rażące różnice pomiędzy ludnością niemieckojęzyczną a obcojęzyczną, co ściśle wiązało się z rozwarstwieniem społeczeństwa. Mniej więcej trzecia część mieszkańców Czech posługiwała się niemieckim jako językiem ojczystym; wywodząc się z warstwy średniej – wśród nich kupcy, urzędnicy, wojskowi i szlachta – unikali oni kontaktów z narodowością czeską. Nie inaczej postępowali także mniej zamożni, do których zaliczali się rodzice Rilkego. W samej Pradze mieszkali przede wszystkim Czesi, ludność niemieckojęzyczna stanowiła zaledwie siedem procent wszystkich obywateli miasta. Wskutek tego Niemcy znaleźli się w sytuacji, którą trafnie określono mianem »podwójnego getta«, oddzieleni od reszty murami odmienności językowych oraz przynależności społecznej. Wyższa klasa średnia, złożona z Niemców oraz Żydów (którzy w rzeczy samej niewiele wcześniej wyzwoleni zostali z rzeczywistego getta), osiedliła się w »lepszej części« miasta, na obszarze pomiędzy Stadtpark (Sady Vrchlickcho) a Graben (Na Přikopě). Dzielnica ta była krajobrazem dziecięcych lat Rilkego. Duszna atmosfera tego miejsca stała się ważkim powodem jego decyzji, by przed swymi dwudziestymi pierwszymi urodzinami opuścić to miasto, do którego później niechętnie będzie powracał, gdyż czuł się w nim jak połknięty »przez wielką niemą rybę« i odtrącony przez »te ciemne, budzące grozę uliczki&nbsp;... wśród których me samotne dzieciństwo z utęsknieniem wyglądało słońca jak wątły drżący kwiat.«</p>

<p>Jego rodzina żyła w głębokim przekonaniu o swej wyższości społecznej; źródłem owego przeświadczenia była tradycja rodzinna mówiąca o jej szlacheckim rodowodzie. »Niemieckość« rodu podkreślać miało mniemanie, iż bierze on swój początek w Karyntii, gdzie między trzynastym a szesnastym stuleciem rzeczywiście istnieli rycerze von Rülko. Sam Rilke przez całe życie utrwalał legendę o swym arystokratycznym pochodzeniu, jakkolwiek ani on sam, ani jego wuj Jaroslav nie zdołali w jakikolwiek sposób potwierdzić jej prawdziwości. Najdawniejsi udokumentowani przodkowie – a nie ma obecnie co do tego żadnych wątpliwości – byli zamożnymi i poważanymi chłopami, osiadłymi z początkiem wieku siedemnastego we wsi Türmitz (Termiče) koło Aussig w Czechach, nieopodal Teplitz i granicy z Saksonią. Takowe poświadczenie raczej skromnych początków nie oznacza bynajmniej, iż rodzinne przekazy oraz przekonanie Rilkego były pozbawione racji. W wiekach czternastym i piętnastym żyli bowiem w Saksonii Rülkos czy też Rylkes, spośród których niejaki Johann wymieniony jest z imienia w roku&nbsp;1348 jako urzędnik miejski we Freibergu, okręgu górniczym na południowy zachód od Drezna; o rodzinie zaś kroniki wspominają około roku&nbsp;1450 jako właścicielach dóbr Langenau i Linda. Co prawda brak im rycerskiego tytułu, niemniej emblemat charta w herbie owego Johanna przypomina emblemat na tarczy herbowej karynckich Rülkos. Całe stulecie później niejaki Franz Rülike był rządcą na zamku Brüx w Czechach, niedaleko Türmitz. Mimo pieczołowitych poszukiwań genealogicznych nie udało się jak dotąd ustalić – poza zbieżnością nazw geograficznych – jakichkolwiek powiązań pomiędzy wspomnianym Franzem a rodziną Rilke z Türmitz ani też związków przedstawicieli linii saksońsko–czeskiej i linii karynckiej. Jednakże dwa fakty zdają się potwierdzać autentyczność ustnych przekazów. Pierwszy mówi o tym, iż Johann Joseph z Türmitz, dziad Rilkego, był w posiadaniu srebrnej pieczęci z rysunkiem herbu Karyntyjczyków: »na tle o dwu polach, czarnym i srebrnym, dwa doskakujące charty«, widniało nań również motto: »Veritate firmitas, firmitate libertas«. Mało tego, w roku&nbsp;1960 w bibliotece zamku Hilprant w Mlada Vožice w Czechach odnaleziono bazylejską edycję dzieł Pliniusza Młodszego z roku&nbsp;1554, należącą – wedle inskrypcji z roku&nbsp;1585 – do niejakiego Christophorusa Rülcko, pana na Gamelitz w Karyntii.</p>

<p>Zagłębiając się w dzieje rodu z Türmitz natrafiamy na bogatszy materiał źródłowy. Należące doń majętności ucierpiały podczas wojny trzydziestoletniej; Michael Rilke (1653–1710) był rzeźnikiem oraz chłopem, zaś jego syn Johannes (1679–1750) zajmował się krawiectwem. Wszelako już jego wnuk Johann Franziskus (urodzony w r. 1719) został w roku&nbsp;1774 burmistrzem Türmitz. W roku&nbsp;1806 pradziad Rilkego Johann Joseph (urodzony w r. 1755) na tyle odbudował fortunę rodzinną, iż mógł sobie pozwolić na zakup znacznego majątku ziemskiego Kamenitz an der Linde, leżącego jakieś sto kilometrów na południowy wschód od Pragi. Owa okazała posiadłość należała do niego zaledwie przez kilka lat – niedługo potem została sprzedana, a jej właściciel musiał przyjąć posadę rządcy włości Nostitzów w Tschochau. Jego syn, Johann Baptist Joseph (1788–1853), dziad Rilkego, piastował podobny urząd w dobrach hrabiego Hartig w Schwabitz, gdzie w roku&nbsp;1838 przyszedł na świat ojciec Rilkego, Josef.</p>

<p>Josef urodził się jako trzeci spośród czterech synów. Jego matka Wilhelmine, z domu Reiter, była córką rajcy miejskiego w czeskim Budinie. Po utracie męża mieszkała aż do swej śmierci w roku&nbsp;1879 w miejscowości Kremsier w środkowych Morawach, gdzie odwiedzał ją mały René. Najstarszy syn Jaroslav został adwokatem, pozostali trzej zaś obrali kariery wojskowe; Emil zmarł jako porucznik 12.&nbsp;regimentu ułanów nad rzeką Ruhr, przeżywszy niewiele ponad 20&nbsp;lat; Hugo, kapitan artylerii, mając 51&nbsp;lat popełnił samobójstwo z powodu pominięcia go przy awansie. Gabriele, jedyna siostra i najmłodsze z dzieci, poślubiła Wenzla von Kutschera, praskiego adwokata. Kariera wojskowa Josefa zakończyła się mniej tragicznie niż kariery jego braci. Przez dziesięć lat służył w artylerii w stopniu kadeta; nie ominęły go też wyróżnienia, jak to podczas austriackiej kampanii we Włoszech w roku&nbsp;1859, gdzie na krótki czas objął dowództwo oddziału. Chroniczna choroba gardła udaremniła wszakże dalsze jego awanse. W wieku 27&nbsp;lat, rozgoryczony, wystąpił o zwolnienie ze służby i dzięki kontaktom swego brata Jaroslava otrzymał posadę urzędniczą na nowo wybudowanej kolei Turnau–Kralup–Praga. Po pewnym czasie został inspektorem oraz dyrektorem działu personalnego północnoczeskich kolei. Niemniej, w chaotycznym świecie, wśród zasad nieujętych w karby wojskowego regulaminu, czuł się nieswojo. Będąc przez cały czas w rezerwie swego regimentu, zachowując prosty sposób bycia, elegancki i świadom tradycji, trzymał się kurczowo swego marzenia starego żołnierza, iż jego syn pójdzie w ślady ojca i pewnego dnia zdobędzie szlify oficerskie, które dla niego samego pozostały nieosiągalne.</p>

<p>24&nbsp;maja roku&nbsp;1873 Josef poślubił Sophie, dwudziestodwuletnią córkę praskiego kupca i radcy cesarskiego Carla Josepha Entza oraz jego małżonki Caroline z domu Kinzelberger. Źródła historyczne niewiele mówią o pochodzeniu tej rodziny, z dawien dawna osiadłej w Pradze. Wszak wedle pewnego przekazu poprzednie pokolenie rodu Entzów przywędrowało jakoby z Alzacji, co zresztą przypadło Rilkemu do gustu, albowiem z jego pomocą można było uzasadnić ogromną sympatię, jaką żywił dla Francji i Francuzów. Carl Entz, piastując stanowisko dyrektora Czeskiej Kasy Oszczędności, będąc jednocześnie zięciem właściciela pewnej dobrze prosperującej firmy handlującej farbami i artykułami chemicznymi, był osobą wcale zamożną. Jego rodzina mieszkała w romantycznym pałacyku barokowym Kinzelbergerów przy Herrengasse (Panská ulice). Tam też urodziła się Phia (Sophie chciała bowiem, by w ten właśnie sposób zwracano się do niej). Pozycja tego rodu i jego sukcesy stanowiły wyraźny kontrast ze względnie skromnymi osiągnięciami rodziny Josefa Rilkego, szczególną zaś jego cechą była silna wola, którą Rilke odziedziczył po matce i babce.</p>

<p>W młodości Phia była rzeczywiście upartą osobą, marzącą o emancypacji i życiu pośród najlepszego towarzystwa. Wkrótce po zamążpójściu przekonała się, iż za wytwornym wdziękiem człowieka, który niegdyś starał się o jej rękę, krył się nudny charakter jej ograniczonego, niekiedy na żołnierski sposób grubiańskiego męża, który nie był w stanie zaspokoić ani jej pragnienia miłości, ani jej ambicji towarzyskich. Różnili się temperamentem, nie pasowali do siebie, oboje skrywali swe rozczarowanie w pretensjonalnym sposobie życia. Podejmowali wiele wysiłków, aby poprzez wystrój mieszkania przy Heinrichsgasse stworzyć wrażenie towarzyskiego znaczenia. Phia, powodowana ambicją, posunęła się aż do tego, że podając gościom <em>vin ordinaire</em> ozdabiała je etykietą wina dobrego gatunku. Zresztą była pod niejakim wrażeniem krewnych Josefa – jeden z jego wujów, Josef von Weissenburg, posiadał majątek na Morawach, natomiast tradycja mówiąca o szlacheckim pochodzeniu rodu Rilke budziła w niej zachwyt. Małżeństwo nie spełniło jej oczekiwań; uczucie rozczarowania pogłębiło się, kiedy okazało się, iż nowy dziedziczny tytuł rycerza von Rüliken, nadany co tylko Jaroslavowi, nie znalazł w trakcie jego własnych poszukiwań jakiegokolwiek potwierdzenia w dokumentach historycznych, skutkiem czego jej mąż musiał zaniechać swych pretensji do szlacheckiego rodowodu.</p>

<p>Phia nosiła się stale w czerni, pozowała na dystyngowaną damę i znalazła upodobanie w modnej wówczas hipochondrii. Przestrzeganie religijnych nakazów oraz rytuał kościoła katolickiego pochłaniały ją aż do granic fanatyzmu, a z biegiem lat przemieniły się w swego rodzaju manię. Przepełniona poczuciem niesprawiedliwości losu nie tylko szukała pocieszenia Najświętszej Dziewicy, lecz także wypraszała jej opiekę przed niebezpieczeństwami świata duchów, w które szczerze wierzyła. Czuła, że intelektem przewyższa swego raczej powściągliwego i pozbawionego poczucia humoru męża; prowadziła pamiętnik, pisała wiersze, przelewała na papier swe obserwacje na temat kondycji ludzkiej, formułowane z aforystyczną zwięzłością. Spostrzeżenia te, opublikowane na przełomie stuleci w tomiku zatytułowanym <em>Ephemeriden</em>, odznaczają się niejaką wnikliwością i stanowią gorzki niekiedy komentarz do jej nieudanego małżeństwa, zdradzając jednocześnie jej stanowczość w dążeniu do tego, aby się z jego więzów wyzwolić. »Zaręczyny są czasem tylko modlitwą przed bitwą«&nbsp;... »Całe królestwo minerałów często ludziom nie wystarcza, aby ukamienować szczęśliwą kobietę«&nbsp;... »Kobieta, która nigdy nie kochała, wcale też nie żyła«&nbsp;... »Nieszczęście umacnia w nas siłę woli«. Byłoby zatem rzeczą dziwną, gdyby tak silna osobowość przez długi czas poddawała się ograniczeniom stanu małżeńskiego lub szukała swej wolności w sposób tak trwożliwy i nieśmiały jak Emma Bovary.</p>

<p>Wkrótce też mały René wyczuł w swej dziecięcej wrażliwości, iż stosunki między obojgiem rodziców uległy pogorszeniu, i poznał nieszczerość życia w domu przy Heinrichsgasse. Mając dwadzieścia dwa lata, Rilke określi ten okres swego życia mianem »mrocznego dzieciństwa«, a kilka lat później napisze: »Kiedy się urodziłem, małżeństwo moich rodziców już dawno przekwitło&nbsp;… Moja matka była kobietą bardzo nerwową, szczupłą, chodzącą w czerni; kobietą, która od życia oczekiwała czegoś nieokreślonego. I taką w istocie pozostała&nbsp;… Zmuszony byłem nosić ładne sukienki i aż do czasu, nim posłano mnie do szkoły, spacerowałem ubrany jak mała dziewczynka; matka moja bawiła się mną, zda mi się, jak dużą lalką. Zresztą, zawsze była dumna, kiedy zwracano się do niej ›Fräulein‹. Chciała, jak sądzę, uchodzić za osobę młodą, cierpiącą i nieszczęśliwą. I nieszczęśliwą zaiste była naprawdę. Takimi byliśmy my wszyscy«. Łatwo zrozumieć, iż Phia rozpieszczała małego René. Z początku widziała w nim swą utraconą dziewczynkę; przejęta lękiem, że z powodu przedwczesnych narodzin syn jej będzie bardziej podatny na choroby, otaczała go nadmierną troskliwością. Musiało to doprowadzić do powstania wewnętrznego buntu, który tkwił w nim przez całe życie. René nigdy nie przestał pisywać do matki, szczególnie z okazji Bożego Narodzenia, niemniej doskonale wiedział, jakich słów od niego oczekiwała, stąd też pełne szacunku listy do niej rzadko kiedy są świadectwem jego prawdziwych uczuć.</p>

<p>Przy każdym spotkaniu z matką – napisze poeta w wieku 29&nbsp;lat – przeżywał na nowo męki, by się od niej uwolnić, i czuł, że po latach wędrowania wciąż jeszcze nie odszedł od niej wystarczająco daleko, że gdzieś w jego wnętrzu trwają odbicia jej gestów, jakichś okruchów wspomnień, które wszędzie ze sobą wlokła, – »wówczas napawa mnie grozą jej roztargniona pobożność, jej uparta wiara, odstręcza mnie od niej to jej kurczowe trzymanie się swoich wykoślawionych, zniekształconych wyobrażeń o sobie&nbsp;… I&nbsp;że też właśnie ja jestem jej synem, że też moja droga na świat musiała wieść przez te ledwie rozpoznawalne drzwi w jakiejś do nikogo nie należącej, rozmytej ścianie.« Jej religijność oraz wiara w zabobony zadręczały dziecko w tak podatnym na wpływy wieku. Za każdym razem, gdy przychodzili do kościoła, René musiał całować rany Chrystusa na Krzyżu, słuchał też stale opowieści o duchach.</p>

<p>Biedni święci w drzewie rzeźbieni –</p>

<p>matka moja przyszła, by ich obdarować&nbsp;…</p>

<p>………………………………………</p>

<p>za trud jej szczery, co go nie szczędziła,</p>

<p>zapomnieli jej podziękować&nbsp;…</p>

<p>………………………………………</p>

<p>Matka moja atoli pragnęła</p>

<p>ozdobić ich kwiatami.</p>

<p>A kwiaty wszystkie z mojego życia</p>

<p>wyrwane jej rękami.</p>

<p>Te wczesne doświadczenia były dla niego wystarczającym powodem, aby już w wieku młodzieńczym zerwać z zewnętrznymi formami religijnymi; mimo, iż był głęboko przekonany o istnieniu świata poza granicami naszej percepcji, stracił jednak wiarę w możliwość jego objawienia poprzez jakiekolwiek medium.</p>

<p>Wobec oziębłości ojca miłość nie mogła rozkwitać. Długo po jego śmierci w roku&nbsp;1906 Rilke wspominał: »Do ostatnich dni okazywał mi jakowyś rodzaj niewypowiedzianego strachu, uczucie, wobec którego byłem niemalże bezbronny, a które, zdaje się, więcej go kosztowało niż najpotężniejsza, najgwałtowniejsza miłość«. Były to zaiste »trudne, pełne trwogi« dni, spędzane z rodzicami, którzy, jak się wydaje, troskali się jedynie jego zdrowiem i odzieniem. »Gdybyż wówczas był istniał jakiś człowiek, który by mi pokazał zwierzęta albo kwiaty, który by mnie nauczył, jak dobrze jest być sam na sam z książką, jaką miłość, jakie błogosławieństwo nosiłbym teraz dla niego w mym sercu. Lecz zamiast tego przechadzałem się po tym niekończącym się bruku, zmęczony bezsensem&nbsp;… i <em>przepędzałem</em> czas, którego miało mi potem brakować&nbsp;… Tezeusz przyszedł na świat w podziemnej komnacie; cóż z tego, jak zarodek rozwijał się podążając w górę: lecz ja wyrosłem w sercu pustki i zdążałem ku nicości&nbsp;…«.</p>

<p><strong>2</strong></p>

<p>Moje cierpienia … w ciągu tych pięciu długich i trudnych lat&nbsp;… tworzą odrębną opowieść.</p>

<p>(Do Ellen Key, 5.4.1903)</p>

<p>Ludzie skłonni są idealizować swoje dzieciństwo. Choć Rilke do takich nie należał, jednak i on przyznawał czasem, iż jego młode lata wypełniały również piękne chwile. Przez całe życie miło wspominał dziecięcą radość z przygotowań do Świąt Bożego Narodzenia, z pewnością też rozkoszował się letnimi wakacjami, które spędzał z matką na wsi, kiedy to, »jedząc jak wilk, śpiąc jak suseł«, wdrapywał się na drzewa, wyobrażając sobie, że jest oficerem kawalerii. Gdy czasem zapraszano do domu inne dzieci, ze szczególnym upodobaniem bawiono się w »dom i gotowano«; do zabawy służyły także ołowiane żołnierzyki – nad którymi komendę sprawował rzecz jasna Wallenstein – koń na biegunach, szyszak i miecz, jakie mały René otrzymał w prezencie od wujostwa. Z zamiłowaniem rysował błędnych rycerzy oraz poległych w boju bohaterów, przysłuchiwał się chętnie opowieściom ojca o rycerskich czynach.</p>

<p>Lata nauki szkolnej rozpoczęły się dla René w roku&nbsp;1882 wraz z przyjęciem do placówki prowadzonej przez Pijarów. Spośród dwu <em>Volksschulen</em>, do jakich mogły uczęszczać niemieckojęzyczne dzieci, instytucja ta zyskała wyższe uznanie w oczach społeczności miasta, dlatego też Phia zdecydowała się posłać do niej swego syna, nie bacząc na to, iż uczący tam mnisi, zarówno jako ludzie, jak i pedagodzy, cieszyli się złą reputacją (»Piaryści –antychryści!« – wołano po ulicach na widok uczniów tej szkoły). Chociaż dzieliło ją od domu zaledwie parę kroków, to jednak małego René odprowadzano i odbierano po zajęciach każdego dnia. Wszak rysujący się tu obraz dziecka, nadmiernie rozpieszczanego i pozbawionego radości lat dziecięcych, nie do końca odpowiadałby prawdzie. Jakkolwiek trzymano go z dala od regularnych bijatyk prowadzonych z uczniami sąsiedniej, czeskiej szkoły, nie wolno mu również było towarzyszyć kolegom podczas ich odkrywczych wypraw pośród labiryntu uliczek Pragi, niemniej René mógł czasem wymykać się przez most Karola na Malą Stranę: »to właśnie tamtejsze zaułki tak bardzo lubiłem jako mały chłopiec i kiedy tylko mogłem, biegłem w tamte okolice, podążając najbardziej osobliwymi ścieżkami.«</p>

<p>Nieczęsto jednak Phia, otaczając syna nadmierną troskliwością, zezwalała mu na tego rodzaju ryzykowne wyprawy. Podczas beztroskich zabaw swych rówieśników trzymał się na uboczu, nieco osamotniony, pogrążony we własnych myślach. Na fotografiach wygląda na dość krzepkiego chłopca, niemniej częste ataki gorączki oraz wszelkie choroby wieku dziecięcego wzbudzały zrozumiały niepokój jego rodziców. Przez dłuższy czas nie posyłano go do szkoły, a w trzecim roku nauki nawet przez dwa trymestry. Mimo częstych nieobecności zdołał jednak w trzeciej klasie uzyskać oceny bardzo dobre ze wszystkich przedmiotów; jedynie z rysunków i śpiewu otrzymał zaledwie ocenę »dobry«. Program nauki obejmował również lekcje czeskiego, co pozwoliło mu solidnie opanować podstawy tego języka. Lekcji francuskiego natomiast udzielała mu Phia, która dbała, by syn uczył się po kilka słówek dziennie. Już jako mały chłopiec musiał znać na pamięć liczne wiersze oraz słuchać poezji Schillera, które matka recytowała mu krzątając się po mieszkaniu lub też czuwając przy jego łóżku, kiedy chorował. Wiersze, które mu się podobały, często przepisywał dla siebie; wkrótce też sam próbował swych sił w rymowaniu, do czego zresztą – ku przerażeniu ojca – zachęcała go matka. Pierwszy utrwalony w piśmie rezultat tych prób to wiersz z maja roku&nbsp;1884, dedykowany rodzicom z okazji jedenastej rocznicy ich ślubu. Zakrawa na ironię, że pochodzi on z okresu, kiedy Phia zaczęła podkreślać swą niezależność poprzez częstą nieobecność w domu, wskutek czego Josef jeszcze tego samego roku przystał na separację. Phia wyprowadziła się na pewien czas do oddzielnego mieszkania w Pradze.</p>

<p>Wkrótce też zmuszona była – w porozumieniu z mężem – powziąć decyzję co do dalszej edukacji ich syna, za którą wciąż czuła się odpowiedzialna. Jako że mieszkali oddzielnie, oboje brali pod uwagę konieczność oddania chłopca do szkoły z internatem, lecz z powodu braku pieniędzy nie mogli się zdecydować na takie rozwiązanie, nie mówiąc już o wyborze najbardziej powszechnej drogi kształcenia w gimnazjum. Poza tym ojciec, choć zawsze mocno zatroskany o zdrowie małego René, nigdy nie porzucił nadziei, iż syn, idąc za jego przykładem, będzie kiedyś służyć w armii. Dlatego też idealnym rozwiązaniem wydawał mu się system szkół wojskowych, tym bardziej, że syn oficera miał większe szanse dostać się do takiej uczelni. Pomysł ów – jak się zdaje – spodobał się samemu René. Przyzwolenie matki na to, by jej rozpieszczone dziecko oddać do szkół kadeckich, można uznać tylko za przejaw jej egoizmu. Prawdopodobnie zdawała sobie z tego sprawę, toteż latem roku&nbsp;1885 zabrała go ze sobą do Canale nieopodal Gorycji, miejscowości położonej na północ od Triestu. Było to jego pierwsze spotkanie z Italią i – jak wspominał po latach – »elementarz mojego wędrownego życia«. Stamtąd też przesłał do ojca list, w którym donosił, iż z zapałem oddaje się pisaniu poezji, w nadziei, że po powrocie, jeśli wytrwa w swym postanowieniu, będzie godnym »laurowej korony« [<em>sic!</em>]. Po ukończeniu szkoły Pijarów René uznany został przez lekarza za zdrowego, a jego rozwój fizyczny określono jako »odpowiedni do jego wieku«. Wystrojony w przepisowy uniform, z krótko przystrzyżonymi włosami, wyjechał 1&nbsp;września roku&nbsp;1886 w towarzystwie matki do Militär–Unterrealschule, mieszczącej się w St.&nbsp;Pölten w Dolnej Austrii.</p>

<p>Spędzone tam cztery lata oraz rok nauki w Oberrealschule w Weißkirchen (Hraniče) na Morawach, były często opisywane i komentowane, także przez Rilkego. Okres ten jawi się w jego wspomnieniach jako traumatyczne doświadczenie, do którego powracał z uczuciem wstrętu i odrazy, jako kulminacja tego wszystkiego, co w znamiennych słowach nazywał »ungeleistete Kindheit« – dzieciństwem nie spełnionym. Jakby spędził te pięć lat zanurzony w wodzie – napisze pewnego dnia – »nikt nie wytrzymał nigdy pod wodą dłużej niż ja«. W późniejszych latach owe przeżycia wzbudziły w sercach wielbicieli ogrom sympatii i współczucia dla wrażliwego poety, a niejeden biograf uderzał w patetyczny ton opisując miesiące pobytu w szkołach kadeckich. »Okres wojskowy« na długo miał się stać znaczącym elementem rodzącej się wokół postaci Rilkego legendy, jako srogi cios okrutnego losu. Inni biografowie natomiast reprezentowali całkiem odmienny pogląd, bagatelizując dramat jego szkolnych dni. Stworzony przez Rilkego obraz straszliwych doświadczeń tego okresu traktowali jako jeszcze jeden przykład jego skłonności do »stylizacji własnej osoby«, lub nawet (jak w pewnym przypadku) jako »użalanie się nad samym sobą zniewieściałego człowieka«. Prawda leży z pewnością gdzieś pośrodku.</p>

<p>Z oficjalnych dokumentów szkoły w St.&nbsp;Pölten nie wyłania się bynajmniej obraz młodzieńca, pogrążonego w otchłani nieszczęścia. Jego konduitę oceniano coraz lepiej – od »bardzo dobra« na początku do »wzorowa« w trzecim i czwartym roku nauki, usposobienie zaś, określone wpierw jako »nieśmiałe«, przez wszystkie kolejne lata opisywano jako »spokojne i dobroduszne«, by wreszcie w ostatnich klasach scharakteryzować chłopca dodatkowym określeniem »bardzo ambitny«; jego »adjustacja« wymagała w pierwszym roku »dozoru«, lecz później uważano go za »porządnego i systematycznego« ucznia. W nauce poszczególnych przedmiotów, szczególnie języków (w tym czeskiego) oraz religii, René osiągał coraz lepsze wyniki. Spośród przedmiotów związanych z przygotowaniem do służby w wojsku udało mu się zaliczyć musztrę, strzelanie i znajomość regulaminu, natomiast z fechtunku i gimnastyki zmuszony był przed przyjęciem do Oberrealschule zdawać dodatkowe egzaminy. Awansował też w klasyfikacji najlepszych uczniów całej klasy – w pierwszym roku nauki w klasie liczącej 51&nbsp;chłopców zajmował 35.&nbsp;miejsce, w roku następnym już 7.&nbsp;w grupie 53&nbsp;uczniów, a w trzecim roku nauki w gronie 48&nbsp;kolegów był 8. Kończąc czwartą klasę znalazł się jednak dopiero na 18.&nbsp;miejscu w grupie 51&nbsp;kadetów, czego powodem były z pewnością niedostateczne predyspozycje fizyczne, a nie brak zapału. W skąpych sprawozdaniach z badań lekarskich został określony jako słabo rozwinięty i anemiczny, niemniej z jego własnych listów pisanych do matki nie wynika bynajmniej, iżby do ostatniego roku nauki często zapadał na zdrowiu.</p>

<p>Dodatkowych informacji na temat tego okresu możemy zaczerpnąć z nielicznych tylko, niezależnych świadectw tamtych czasów. Ksiądz Horaček wspominał swego wychowanka jako cichego, poważnego i wielce uzdolnionego chłopca, który trzymał się na uboczu i cierpliwie poddawał rygorom wojskowych koszar. Jednemu ze współczesnych postać małego René jawi się po wielu latach jakby wręcz z innego świata: skromny, łagodny, przestrzegający regulaminu, o schludnej i miłej aparycji, »niczym dziewczynka w uniformie«. Już wówczas – jak wspominał jego szkolny kolega – widać było wyraźnie, iż René był świadom swego poetyckiego talentu. Przed rozpoczęciem lekcji niemieckiego zwykł wstawać cicho z ławki w jednym z ostatnich rzędów i zanosić nauczycielowi kilka swych wierszy, ten zaś zawsze pozwalał mu recytować je przed klasą. »Niewiele rozumieliśmy z poezji, siedzieliśmy w milczeniu. Był to wyraz naszego największego uznania. Nigdy nie padło ani słowo drwiny czy szyderstwa. René był indywidualnością.« Pod względem sprawności fizycznej nie zaliczał się do najlepszych; mało kto był bardziej niezręczny w czasie ćwiczeń gimnastycznych, szermierczych czy gier zespołowych. Wszak nigdy nie uskarżał się z tego powodu. Oficer uczący niemieckiego w swoim liście do Rilkego – zaznaczmy, działo się to wiele lat później, kiedy ów młody »indywidualista« stał się sławnym poetą, a sam oficer był już generałem majorem rezerwy – wspominał z sentymentem, jak to nie żałował czerwonego atramentu, komentując »nasycone wyobraźnią, nieco rozwlekłe wypracowania« młodego René, okazując jednocześnie wyrozumiałość dla tego »mola książkowego« oraz sympatię dla kiepskiego gimnastyka, który podczas ćwiczeń sportowych był częstokroć przedmiotem drwin ze strony kolegów.</p>

<p>Sam Rilke, odnosząc się do tego okresu życia, główne źródło swego nieszczęścia widział w coraz wyraźniejszym odosobnieniu, »rodzącej się dotkliwej samotności pośród ludzi«. Nietrudno zrozumieć, że wspominał ten czas jako lata udręki, gdyż w wieku dziesięciu lat został wyrwany z beztroski dzieciństwa i znalazł się w świecie podporządkowanym rygorom wojskowej dyscypliny. »Kiedy samotne, bezradne serce, zanadto hołubione, stanie wobec bezmyślnej brutalności« – jak się wyraził – »nadchodzi wówczas chwila prawdy: dziecko wyzbywa się wrażliwości bądź napełnia je uczucie nieszczęścia. I mną to uczucie owładnęło.« Pocieszenie znajdował w przesadnej pobożności, ku której skłaniał się pod wpływem żarliwej religijności swej matki. Niekiedy, po dniach szczególnie głębokich upokorzeń, modlił się o chorobę, nawet śmierć, znajdując upodobanie w »fałszywym poczuciu męczeństwa«. »Cierpiałem i trwałem«. Wszelako prawdziwą pociechę znalazł – szczególnie w trzecim roku nauki – w poezji, która odtąd była dla niego czymś więcej niż tylko zajęciem w chwilach bezczynności. Jego wiersze wyrażają młodzieńcze pragnienie miłości lub też tęsknotę za szlachetnymi uczuciami koleżeństwa, których nie doświadczył. Częściej jednak ich tematem były bitwy i bohaterskie czyny. Rozpoczął również spisywać dzieje wojny trzydziestoletniej, która wzbudziła w nim zainteresowanie jeszcze w szkole Pijarów w Pradze. W historii tej próbował pokazać wielkie postacie tamtych czasów – Wallensteina, Gustava Adolfa, Tilly’ego – na tle spustoszenia, jakie szerzyła wojna. Proza ta przeplatana jest wierszami, w których wrogie sobie stronnictwa wielbią swych przywódców. Notatniki szkolne z lat&nbsp;1888 i&nbsp;1889, zawierające wiersze oraz początek owego manuskryptu, są świadectwem nagłego rozbudzenia się talentu poetyckiego, »pierwszą skromną ofiarą« na ołtarzu muzy poezji, »kiedy przebudziłem się z mroków snu mego ducha«. René z pewnością marzył o utworze wypełnionym »fałszywym poczuciem męczeństwa«, który stanowiłby dowód jego dążenia do przezwyciężenia wszelkich przeciwności. W czwartym roku pobytu w St.&nbsp;Pölten dało się zauważyć na domiar postępujące pogorszenie się stanu jego zdrowia. Tuż przed opuszczeniem szkoły usposobienie młodzieńca określono jako »nerwowe«. Oznaki zapalenia płuc okazały się na tyle niepokojące, że przed wstąpieniem do szkoły w Mährisch–Weißkirchen wysłano go latem roku&nbsp;1890 do Salzburga na kurację solankową.</p>

<p>Na rozpoczęcie roku szkolnego we wrześniu przybył z opóźnieniem; niemal natychmiast uskarżał się w liście do matki na gorączkę i bóle głowy, »bardziej uciążliwe niż kiedykolwiek«. W listopadzie spędził dwa tygodnie w infirmerii; po leczeniu był tak osłabiony, że 6&nbsp;grudnia odesłano go do domu, na długo przed zakończeniem trymestru, stąd też brak jakiejkolwiek cenzurki z tego okresu. Nie wiadomo, jak długo wytrzymał w szkole, powróciwszy do niej w nowym roku. Wspominał o lekcjach jazdy konnej, lecz także o długich pobytach w infirmerii, »bardziej strapiony na duchu niż fizycznie chory«. W swych próbach poetyckich zdawał się osiągać większą jasność i nabierać pewności siebie, a w jego sercu »poczęła rozkwitać pociecha«. Z całą pewnością chłopiec rozpaczliwie myślał tylko o tym, by jak najszybciej wyrwać się z tego miejsca. Potrafił przekonać ojca, by ten zabrał go ze szkoły z powodu wątłego zdrowia. Z jednego spośród nielicznych listów Josefa do żony, jakie się zachowały, wynika, iż ów kryzys syna przypisywał on złemu wpływowi jej listów do René, które go rozdrażniały miast uspokajać. Jakkolwiek było, ojciec wyraził zgodę; 4&nbsp;czerwca roku&nbsp;1891, na jego oficjalną prośbę, René został zwolniony ze szkoły.</p>

<p><strong>3</strong></p>

<p>Strun mej liry nie pokryła patyna.</p>

<p>(Do Cäsara Sedlakowitz, 30.12.1892)</p>

<p>Częścią legendy, jaka spowija lata nauki Rilkego, stało się twierdzenie, jakoby jego edukacja szkolna, na skutek bolesnych doświadczeń, jakie ze szkół wyniósł, okazała się całkowicie nieprzydatna, a całą wiedzę zgłębił – co tym bardziej zaskakujące – dopiero w wieku dojrzałym jako samouk. Dziś wiadomo, iż twierdzenie to było nieporozumieniem. Kiedy bowiem René wymusił na rodzicach, by oszczędzili mu dalszych »katuszy« w szkołach wojskowych, mógł bez dodatkowych korepetycji wstąpić do Akademii Handlowej w Linzu. Na jesieni został przyjęty na odpowiedni dla jego wieku poziom nauki i od razu, bez konieczności ukończenia klasy przygotowawczej, przeszedł do klasy drugiej. Program nauki w austriackich szkołach wojskowych opierał się na programie szkół cywilnych; jako że Rilke był w St.&nbsp;Pölten wyróżniającym się uczniem, jego przejście we wrześniu roku&nbsp;1891 do akademii w Linzu, która pod względem poziomu nauczania przypominała szkołę w Weißkirchen, nie przysporzyło mu zatem jakichkolwiek trudności.</p>

<p>Choroby, jakie dotykały młodego René, miały w przeważającej większości naturę psychosomatyczną, a ich przyczyną były w większym stopniu uczucia izolacji i opuszczenia, aniżeli wewnętrzny sprzeciw wobec perspektywy kariery wojskowej. Wkrótce też młodzieniec wrócił do pełni sił. Niemal całe lato spędził w wynajętej przez stryja Jaroslava willi w Smichov, położonym w owym czasie na obrzeżach Pragi. Często wybierał się na długie spacery, ubrany w mundur, który – jak pisał do matki – przydawał mu powagi i szacunku. Ciesząc się odzyskaną swobodą nie porzucił jednak myśli o karierze wojskowej. Na razie – czytamy w liście do matki – jest »literatem co się zowie« i zajmuje go, pośród innych rzeczy, spisywanie drugiej części »Wojny trzydziestoletniej«. Jakiś czas potem, przebywając w Linzu, wyznał jednakże, iż nadaje się tylko do stanu oficerskiego. »Zdjąłem z ramion szatę cesarską, aby ją wkrótce znów przyodziać – po wsze czasy; bądź pewna, iż będę ją nosić z godnością.« Bez wątpienia w zbliżonym tonie René pisał także do ojca, gdyż w wierszu, dedykowanym Josefowi z okazji jego urodzin, przypadających 25&nbsp;września, przyrzekał pilnie pracować, by »dotrzymać danego słowa«. Używając podobnych określeń opowiadał o sobie przyjaciołom—rówieśnikom w Linzu, mieście garnizonowym, w którym oficerowie cieszyli się powszechnym szacunkiem.</p>

<p>Wszelako to nie owa względna swoboda, jaką mogli cieszyć się studenci szkół państwowych, najwięcej dla niego znaczyła. Ten samotny autsajder zaskarbił sobie oto uznanie i szacunek swoich kolegów, a jego niezwykły rodowód oraz szczerość i uprzejmość wobec wszystkich zjednały mu poważanie, jakim nigdy wcześniej się nie cieszył. Jego osiągnięcia w nauce nie były już więcej przyćmione przez nieporadność w czasie gier i słabą sprawność fizyczną; wkrótce też zaczął być postrzegany jako cenny nabytek akademii. Niemniej, ucznia, który nie ukończył jeszcze szesnastu lat, należało oddać na stancję, pod opiekę odpowiedzialnego kuratora. Dzięki przyjęciu go przez rodzinę Hansa Drouot, szanowanego prokurenta, późniejszego właściciela drukarni dworskiej w Linzu, mógł René obracać się w kręgach towarzyskich, dotąd mu nieznanych, dzieląc swój czas między bale, wizyty w teatrze, uciechy karnawału, a nawet polowania w towarzystwie pana Drouota. Mundur został zastąpiony eleganckim ciemnym garniturem z białym krawatem oraz paltem z aksamitnym kołnierzem; laska ze srebrną gałką i szary melonik dopełniały stroju. Pewne zdjęcie atelierowe, na którym tak ubrany René rzuca jasnym, władczym spojrzeniem, dowodzi, jak szybko w tych nowych warunkach owa »indywidualność« przeobraziła się w pewnego siebie młodzieńca, który w przyszłości mógł pokładać ufność w swe zdolności.</p>

<p>Szczególnego znaczenia nabierał bez wątpienia nimb sławy literackiej. Jeszcze podczas pobytu w Smichov udało mu się oddać do druku własny wiersz, zgłoszony na konkurs, jaki rozpisało pewne wiedeńskie czasopismo (wiersz ów wprawdzie w konkursie nie zwyciężył, niemniej został zaliczony do najlepszych). René mógł w pełni rozwijać swój talent do rymowania, mając za słuchaczy bardziej życzliwą publiczność niż tylko instruktorów i wychowanków szkół wojskowych. Jako poeta zjednywał sobie coraz większe poważanie, a zauroczeni przyjaciele zabiegali o wierszowane wpisy do swoich pamiętników. Został nawet zobowiązany przez swą klasę do napisania wiersza z okazji imienin ich nauczyciela, zaś jego utwór z okoliczności jubileuszu dyrektora Akademii został wysoko oceniony przez miejscową prasę. Redakcja wiedeńskiego czasopisma <em>Böhmens Deutsche Poesie und Kunst</em> zachęcała go, by nadsyłał swoje utwory, z których jeden został opublikowany na Wielkanoc roku&nbsp;1892 – rzecz znamienna, była to śmiała, przepełniona patriotyzmem odpowiedź na pacyfistyczny apel przeciw zbrojeniom, autorstwa Berthy von Suttner.</p>

<p>Jak wynika z jego listu do matki, pobyt w Linzu napawał go radością. Program nauczania w akademii był tak sformułowany, by »ogólne wykształcenie, oparte na solidnych podstawach naukowych« połączyć z »wszechstronnym przygotowaniem do rozmaitych zawodów z dziedziny gospodarki«. W trakcie pierwszego semestru René mniej uwagi poświęcał urzeczywistnianiu owego drugiego celu, aczkolwiek jego wyniki z przedmiotów »arytmetyka kupiecka« oraz »teoria handlu« oceniono jako »zadowalające«. Celował natomiast w przedmiotach humanistycznych i przyrodniczych, przede wszystkim we francuskim, historii, chemii, przyrodoznawstwie i fizyce, i mimo częstych nieobecności na zajęciach bez trudu otrzymał ogólny wynik »zaliczono«, zajmując drugie miejsce wśród najlepszych uczniów ponad pięćdziesięcioosobowej klasy. Wieczory spędzał nie tylko na zabawach towarzyskich. Czytał Tołstoja i <em>Historię Świata</em> Schlossera, przesiadując w »bardzo eleganckim salonie« państwa Drouot, pisał też liczne wiersze, które później miały się ukazać w jego pierwszym wydanym drukiem tomie poezji. Serdecznie przyjęto go również w domu szkolnego kolegi, Arnolda Wimhölzla, z którym się zaprzyjaźnił. Spotkał tam dwie urocze siostry, kuzynki Arnolda, pełne uwielbienia dla młodego poety, za co René, jak na poetę przystało, odwdzięczał się listami wypełnionymi wierszami, w których uroczyście zapewniał o swych uczuciach i błogosławił łaskawy los, który go przywiódł był do Linzu.</p>

<p>To tutaj miałem poznać, czym jest miłość&nbsp;… czyż to być może dziełem przypadku? Jak samotnie, jakże posępnie i monotonnie mijały dotąd moje dni&nbsp;… A teraz wiosna! Wiosna rozkwita w mej duszy i w przyrodzie&nbsp;… Teraz <em>naprawdę </em>jestem szczęśliwy! O nie niszczcie proszę tej pięknej ułudy, pozwólcie mi wierzyć, że – obie – lubicie mnie choć troszeczkę, że w Waszym sercu znajdzie się choć skromne miejsce dla – waszego René.</p>

<p>Dzięki pewnemu oddaleniu nawet niemiłe doświadczenia wyniesione z St.&nbsp;Pölten nabrały nieco uroku. W liście skierowanym do tamtejszego nauczyciela języka niemieckiego René napisał, że kiedy spogląda wstecz na tamten okres swego życia, wspomina również przyjemne wrażenia, gdyż mimo wielu trudnych dni były wszak chwile »jaśniejące słonecznym blaskiem młodzieńczej radości, i te pozostaną na długie lata niczym wyspy wytchnienia pośród wzburzonego morza ziemskich cierpień«.</p>

<p>Tymczasem owe cierpienia zdawały się jedynie mglistym wspomnieniem. Z początkiem nowego roku René widywano w towarzystwie Olgi Blumauer, powabnej blondynki pracującej jako opiekunka dzieci. Spotykali się zwykle rankiem przed zajęciami w szkole. Pani Drouot dowiedziała się o tym z ust pewnego opiekuna, który obawiał się, iż jego wychowanek mógłby pod wpływem René zejść na złą drogę i zaniedbywać swe obowiązki. Kiedy więc jej podopieczny oświadczył, że 30&nbsp;marca wybiera się do teatru, by obejrzeć kończące sezon przedstawienie, zaczęła coś podejrzewać. I nie bezpodstawnie, jak się wkrótce okazało, albowiem wedle zapewnień państwa, u których Olga pracowała, także jej pozwolono tego samego wieczoru na wizytę w teatrze. W rzeczy samej, energiczna pani Drouot – prawdziwe uosobienie pruderii – nie znalazła wśród publiczności teatralnej zgromadzonej na widowni ani Olgi, ani René. Po powrocie młodzieńca do domu – a zegar bił właśnie trzy kwadranse na jedenastą – dała mu ostrą reprymendę. Jego ojciec, wezwany telegraficznie, przybył następnego dnia i wymógł na synu obietnicę, że ową »liaison« zerwie. Jednak wkrótce potem René znów zdecydował się na nierozważny krok, skutkiem czego pod koniec kwietnia ojciec musiał stawić się ponownie, by po raz kolejny wysłuchać solennego przyrzeczenia syna, iż o Oldze zapomni.</p>

<p>Uwagi czujnej pani Drouot nie uszło, że jej podopieczny raz jeszcze złamał swą obietnicę, wszak nie spodziewała się aż takich następstw tego czynu. W niedzielę, 21&nbsp;maja, René wyszedł wcześnie z domu; przypuszczano, że chciał przyjrzeć się dekoracjom, w jakie przyozdobiono miasto z okazji odbywającego się w tym dniu festiwalu chórów. Jako że długo nie wracał, jednocześnie zaś odkryto, iż Olga wymówiła służbę, zamierzając rzekomo zamieszkać u swej matki w Wiedniu, niezwłocznie podniesiono alarm. Drogą telegraficzną sprawdzono, czy René nie przebywa u rodziców, powiadomiono szkołę, a dwa dni później także policję. Dopiero 24&nbsp;maja odnaleziono młodą parę w podrzędnym wiedeńskim hotelu. René został odwieziony via Linz do Pragi; losem dziewczęcia, jak się zdaje, nie zaprzątano sobie zbytnio głowy. Nawet Arnold Wimhölzel, którego, rzecz jasna, dokładnie przesłuchano, nic nie wiedział o planach swego przyjaciela. Historia tych dramatycznych wydarzeń, jaką Arnold pozostawił potomności, a która dopiero niedawno ujrzała światło dzienne, ukazuje fascynujący portret oburzonej pani Drouot, pełnej ubolewania nad dalece niestosownym zachowaniem niewdzięcznego młodzieńca, którego tak bardzo polubiła i traktowała jak własnego syna.</p>

<p>Jakiś czas potem, we wrześniu, René wyznał w liście do matki, iż poczuł się wówczas szczęśliwy, gdyż potrafił uznać swój błąd i żałował swego postępku. Nadto wyraził swe odczucia używając górnolotnych słów, czym chciał zjednać sobie jej pobłażanie: oto boża iskra, którą »niebiosa każdemu rzucają w pierś«, może przeistoczyć się w święty westalski płomień, aliści może też stać się »niszczycielska i zgubna, i uskrzydlona ogromnym porywem namiętności obrócić wszystko wniwecz«. Ów ogień wznieciła w nim ta »niedorzeczna miłostka«. »Bogu dzięki, czuję się uwolniony z pęt tego związku«. Prawdziwe powody nagłego zerwania wydają się dość oczywiste. Sen o wojskowej karierze pierzchnął, a na jego miejscu, w przypadku ukończenia akademii, pojawiła się mroczna wizja »beznadziejnej przyszłości w biurze rachunkowym«. René był przekonany, że zasługuje na coś lepszego; nie opuszczało go też przeczucie, że musi istnieć jakieś wyjście z sytuacji, w jakiej się znalazł. Schlebiało mu, kiedy przyjaciele wyrażali podziw dla jego wierszy, wszak tylko życzliwe przyjęcie jego poezji w szerokich kręgach wiedeńskich literatów pozwalało mieć nadzieję na świetną przyszłość, z dala od bądź co bądź prowincjonalnej atmosfery życia towarzyskiego w Linzu. I właśnie podczas ucieczki z Olgą do Wiednia nadarzyła się po temu długo wyczekiwana sposobność. Pomimo »niszczycielskiego ognia« wznieconego przez ową »niedorzeczną miłostkę«, będąc już w stolicy, nie stracił jednak głowy i nie omieszkał złożyć wizyty, i to dwukrotnie, Eduardowi Kastnerowi, wydawcy, który publikował już jego utwory i z którym utrzymywał korespondencję. U Kastnera też złożył rękopis wierszy, napisanych w Linzu, w nadziei, że ukażą się drukiem. Nie musimy odnosić się z lekceważeniem do miłosnego uroku tej historii, by zrozumieć, iż był to także wstrząsający dowód odmowy wstąpienia na drogę, jaką dla niego wytyczono; maj roku&nbsp;1892 to również dlań czas decyzji, że bez względu na wszystko zostanie poetą.</p>

<p>Niebawem René zwrócił się do matki, która miała właśnie zamiar przenieść się do Wiednia, z prośbą, by pomogła mu zainteresować redakcje czasopism jego wierszami. Ojciec wszakże, mimo swej pobłażliwości wobec syna, zajmowanie się poezją uznawał jedynie za pewien sposób spędzania wolnego czasu. Zależało mu wyłącznie na tym, aby chłopiec zdobył takie wykształcenie, które pozwoliłoby mu rozpocząć jakąkolwiek »normalną« karierę; troską napełniała go również kwestia finansowania edukacji syna. Młodzieńcze wybryki René rozłościły też wuja Jaroslava, który po śmierci ojca, jako głowa całego rodu Rilke, czuł się odpowiedzialny za swych młodszych braci. On sam wcześnie stracił synów (obaj w dzieciństwie śmiertelnie zachorowali) i w bratanku pokładał całą nadzieję na pomyślną przyszłość rodziny. René najwyraźniej cierpi z powodu wpływu, jaki wywiera nań matka – napisał do Josefa w liście z 4&nbsp;czerwca – to niezdrowe dziedzictwo, nadto zaś chaotyczność jego lektur stały się źródłem nadmiernego wzburzenia; również i przesadne pochwały w nazbyt młodym wieku uderzyły mu do głowy. Mimo wszystko Jaroslav gotów był przeznaczać co miesiąc (»wyjąwszy okres wakacji«) sumę 200&nbsp;guldenów na prywatne korepetycje dla swego bratanka, aż do czasu złożenia przezeń końcowego egzaminu, a następnie finansować jego studia prawnicze na uniwersytecie, po ukończeniu których René miałby rozpocząć praktykę adwokacką i pewnego dnia przejąć jego kancelarię. Propozycja ta, pominąwszy ów ostateczny cel edukacji, dokładnie odpowiadała zamierzeniom René. Będzie ciężko pracować, lecz zachowa też pewną swobodę, by realizować własne zamierzenia.</p>

<p>Na resztę lata René został wysłany do miejscowości Schönfeld w północnych Czechach, gdzie zamieszkał u pewnego korepetytora, który miał z nim rozpocząć przygotowanie do studiów. Po powrocie do Pragi, we wrześniu, znaleziono dlań pokój przy Wassergasse (Vodičkova ulice) w mieszkaniu jego ciotki Gabriele von Kutschera, która dopiero co rozeszła się z mężem. Tam też postanowił poważnie zabrać się do pracy, aby w trzy lata nadrobić materiał ośmioletniego gimnazjum, obejmujący również naukę łaciny, greki i innych przedmiotów, z którymi zetknął się po raz pierwszy. Każdego ranka, od pół do siódmej do południa, przychodzili do niego guwernerzy, a co pół roku w niemieckim gimnazjum na Nowym Mieście (Nové Mesto) składał egzaminy – za każdym razem z wyróżnieniem. Jak wynika z jego listów do matki, polubił ten sposób nauki, wszelako największa radość przepełniała go, kiedy mógł się swobodnie oddawać pisaniu. Struny jego liry wciąż dźwięczą, a w tych dniach ich brzmienie jest czystsze niż kiedykolwiek – zwierzał się w liście do swego nauczyciela z St.&nbsp;Pölten.</p>

<p>Notatnik, odesłany mu przez Kastnera z Wiednia, stał się manuskryptem tomiku poezji, który René zamierzał zatytułować <em>Życie i pieśni</em> (<em>Leben und Lieder</em>). Z końcem roku&nbsp;1892 przesłał kilka swoich wierszy pisarzowi Franzowi Keimowi, profesorowi z St.&nbsp;Pölten, z prośbą o ich ocenę, czego nie śmiał był wcześniej uczynić. Opinia Keima widocznie dodała mu otuchy, jakkolwiek zawierała uzasadnione wezwanie do bardziej surowej samokrytyki. Pochlebne słowa komentarza otrzymał również od dr. Alfreda Klaara, praskiego nauczyciela historii literatury niemieckiej i prezesa towarzystwa literackiego »Concordia«. Pokrzepiony przychylnymi opiniami, René zaoferował w nowym roku swój zbiór wierszy wydawnictwu Cotta ze Stuttgartu. Tomik został przez wydawcę odrzucony, co jednak nie zniechęciło młodego poety, tym bardziej, że właśnie w owym czasie znalazł nowe źródło inspiracji, przeżywając przygodę miłosną, która zdawała się zaspokajać jego artystyczne ambicje.</p>

<p>Valerie von David–Rhonfeld, nazywana także Vally, pochodziła z rodziny, która często gościła w domu Entzów przy Herrengasse. Mniej więcej o rok starsza od René, przyjaźniła się z jedną z jego kuzynek, jej wujem zaś był czeski poeta Julius Zeyer. Z zamiłowaniem malowała porcelanę, pisała nowele, objawiała swe skłonności artystyczne naśladując nieco ekscentryczny styl życia bohemy; nosiła czerwoną empirową suknię, a w ręku trzymała kij pasterski – słowem była osobą, która musiała zjednać sobie sympatię młodzieńca, chcącego się koniecznie wyzwolić z więzów narzuconych mu przez filisterstwo mieszczańskiego otoczenia. Już nazajutrz po ich pierwszym spotkaniu René wyznał jej w wierszu miłość. Vally mieszkała w innej części Pragi, Vinohrady, gdzie René często popołudniami szukał spokoju dla swej pracy. Było to miłe urozmaicenie monotonnego życia, upływającego w pustym pokoju przy Wassergasse, z oknem wychodzącym na hałaśliwe podwórze, w tej »ponurej, bezbarwnej atmosferze, wśród moich krewnych, tak mi nieskończenie obcych«. Dzięki pojawieniu się w jego życiu tej niezwykłej postaci odzyskał zapał do nauki, i to w chwili, kiedy po niespodziewanej śmierci swego dobrodzieja, stryja Jaroslava, znów stał na rozdrożu, niepewny swej przyszłości.</p>

<p>Jakiś czas potem Vally sobie przypisywała zasługę, iż René przetrwał ów »czas wkuwania« i nie poddał się zwątpieniu. Lekceważony przez rodzinę, samotny, bez przyjaciół, mówił nawet, że odbierze sobie życie. Z pewnością słowa uznania dla jego wciąż jeszcze naiwnych wierszy, jakie słyszał z ust Vally, goszcząc w jej pokojach o pretensjonalnym, artystycznych wystroju, dodały mu otuchy, której tak bardzo potrzebował. Istotnie, jeśli wierzyć jej wspomnieniom, to ona uratowała rękopis tomiku <em>Życie i pieśni</em> od zniszczenia, który René w przystępie rozpaczy wrzucił do stawu. Ona też, kiedy zdołali wreszcie zainteresować pewnego wydawcę jego zbiorem poezji, wystarała się o pieniądze na druk. G.&nbsp;E.&nbsp;Kattentidt, wydawca dwutygodnika literackiego oraz almanachu, ukazującego się rokrocznie w Strasburgu i Lipsku, należał do tych, którzy zdecydowali się opublikować niektóre spośród wierszy René napisanych w czasach studenckich; był również jednym z nielicznych edytorów, pozostających w przyjacielskich stosunkach ze swym autorem i utrzymujących z nim prywatną korespondencję. I chociaż Rilke wyrobił sobie już nazwisko wśród wydawców z Wiednia, Drezna, Hamburga i Pragi, niemniej to właśnie nakładem Kattentidta – acz przy zapewnieniu ze strony autora o zwrocie kosztów druku – w listopadzie roku&nbsp;1894 ukazał się tom wierszy <em>Życie i pieśni</em>, z dedykacją dla Vally.</p>

<p>Tradycyjne tematy, przedstawione w epigońskim stylu, przewijają się w tych wierszach. Tylko gdzieniegdzie da się zauważyć oryginalne ujęcie; niemniej większość zdominowana jest przez tkliwą, sentymentalną stylistykę. Wkrótce też sam autor uznał niedociągnięcia swego tomiku. »Moje umiejętności były wówczas tak znikome,« – napisze w roku&nbsp;1904 w liście do Ellen Key – »a moje odczucia tak niedojrzałe i bojaźliwe; lecz nie dosyć na tym, do mych pierwszych publikacji wybierałem zawsze tylko to, co najgorsze i najmniej osobiste spośród mych pierwszych prób, gdyż nie mogłem się odważyć, by wydobyć na światło to, co naprawdę było drogie memu sercu.« Żywił też nadzieję, iż książka ta pójdzie w zapomnienie. Istotnie, zachowało się ledwie kilka egzemplarzy.</p>

<p>W tych oraz innych jeszcze próbach poetyckich widać zgoła niewiele z wielkości Rilkego z późnego okresu jego twórczości. Nie wystąpił on przed publicznością – tak jak młody Hofmannsthal kilka lat wcześniej – jako artysta dojrzały, całkowicie już ukształtowany, który od razu mógłby zadziwić świat literacki swym mistrzostwem. Uporczywie dążąc do osiągnięcia sukcesu, Rilke próbował swych sił we wszelkich formach wypowiedzi literackiej – pisał wiersze liryczne, opowiadania prozą, szkice, utwory dramatyczne. Pracował z zadziwiającą wprost pilnością, nie nasłuchując bynajmniej boskich podszeptów, lecz kształcąc się wytrwale w swym rzemiośle. Rady i pomocy szukał u »autorytetów«, do których zwracał się zawsze jako do swych »mistrzów«, prowadził też niestrudzenie korespondencję z redakcjami czasopism ze swojej »profesji«. Wciąż jeszcze nie osiągnął owej niezależności, o której kilka lat później będzie prawić pewnemu młodemu poecie, proszącemu go o radę. Niemniej już wówczas postawił sobie pytanie: »Czy mogę żyć bez pisania? Czy <em>muszę</em> pisać?« i odpowiedział spontanicznym, »mocnym i prostym ›<em>Muszę</em>‹«. Cała reszta, zewnętrzne formy zwyczajnego życia, składanie egzaminów, pretensje rodziny i przyjaciół, urok miłości – wszystko zostało podporządkowane owemu wyzwaniu.</p>

<p>Następstwem tego postanowienia było zainteresowanie się samym sobą, na wpół uświadamiane dążenie, by życie przystosować do wymogów swej »pracy«. Naszym oczom ukazują się oto pierwsze oznaki owej skłonności do »stylizacji własnej osoby«, obecnej przez całe życie poety, która tak przyjaciół, jak i krytyków na przemian to fascynowała, to znów irytowała. Podczas gdy inni powierzają swe myśli tylko własnemu pamiętnikowi, a elementy autobiografii przekształcają w literacką fikcję, Rilke zawsze odczuwał przemożną potrzebę zwierzania się drugiej osobie, bezpośrednio, w listach, które są osobiste w tonie, lecz zarazem bezosobowe, a które – jak stwierdził poeta pod koniec życia – tworzą istotną część jego dzieła literackiego. Tak oto, w dzień swych dziewiętnastych urodzin, w epistole skierowanej do Vally, wybiegał myślami w przyszłość, w nadchodzący wiek dwudziesty, rysując obraz ich wspólnego życia – dwojga artystów, kroczących naprzód w zgodzie i harmonii, »którzy napełnieni miłością i skupieni na tworzeniu, zapominają o świecie całym, mając dla ludzi jedynie współczucie w sercu albo pogardę«. W kontraście do tej wizji świetlanej przyszłości jawi się posępny obraz jego dotychczasowego życia:</p>

<p>Ty znasz mroczną historię mego utraconego dzieciństwa i Ty wiesz wszystko o osobach, co winne są tego, iż w owych dniach mojego dorastania żadnej lub tylko niewiele zaznałem radości&nbsp;… W domu rodzinnym czułem, że tylko od ojca mogłem oczekiwać odwzajemnionej miłości. Lecz tak naprawdę zdany byłem wyłącznie na siebie i nie było nikogo, z kim mógłbym dzielić moje smutki i radości&nbsp;… Co ja wtenczas przecierpiałem, dałoby się porównać z najstraszniejszym bólem świata, choć przecie byłem tylko dzieckiem, albo też właśnie dlatego, że nim byłem. Nie miałem w sobie dość siły, by się temu przeciwstawić, i na tyle zdrowego rozsądku, by dostrzec zwyczajną niegodziwość i nic więcej.&nbsp;… W moim dziecięcym sposobie myślenia wierzyłem, że przez cierpliwość bliższy stanę się uczynkom Jezusa Chrystusa. I kiedy pewnego dnia zostałem uderzony w twarz, tak iż nogi się pode mną ugięły, rzekłem spokojnym głosem do tego, który tak bez powodu na mnie napadł (do dziś dźwięczy mi to w uszach): ›Zniosę to cierpienie, jako i Chrystus znosił był swe cierpienia, pokorny i bez słowa skargi, a skoroś mniej uderzył, jam prosił mego dobrego Boga, aby On ci przebaczył.‹&nbsp;… Biegłem wtedy zawsze ukryć się w najciemniejszej okiennej niszy, połykałem łzy, które później dopiero, w środku nocy, gdy w ogromnej sypialni dało się słyszeć miarowy oddech śpiących chłopców, zalewały mi twarz. Właśnie tej nocy, kiedy zbliżały się moje, nie pomnę już które, urodziny, zdarzyło mi się, że padłem na łóżko i na klęczkach, z rękami złożonymi jak do modlitwy, prosiłem o śmierć. Gdybym był wówczas zaniemógł na jakąś chorobę, uznałbym to nieomylnie za znak, iż modlitwy moje zostały wysłuchane. Lecz nic takiego się nie zdarzyło. W owym czasie rozwinęła się za to we mnie skłonność do pisania, która już podówczas, w tych dziecięcych latach, była dla mnie pokrzepieniem&nbsp;… Tak oto w tych ponurych dniach po raz pierwszy w moim sercu poczęła rozkwitać otucha&nbsp;… Jeszcze nigdy, nigdy na mej drodze nie spotkałem ludzkiej przychylności, a cóż dopiero miłości, a przecież tej, zda mi się, tak bardzo pragnąłem.&nbsp;… Moje serce było puste, nim Ciebie odnalazłem, Vally&nbsp;… wtedy nadeszły dni, które Ty już znasz, a których gorzkie rozczarowania i błędy raczyłaś mi wybaczyć&nbsp;… Byłem już skory wyrzec się mojej przyszłości naukowca, zmęczony tą nieustanną, daremną pracą, pozbawioną celu, gdy Ty, ukochana, najdroższa Vally, spotkałaś mnie, dodałaś mi siły, uleczyłaś mnie, pocieszyłaś i ofiarowałaś mi życie, istnienie, nadzieję i przyszłość&nbsp;…</p>

<p>Czytając ten list można odnieść wrażenie, iż René użala się nad samym sobą; nie powinniśmy wszakże zapominać o jego stanowczości w pokonywaniu wszelkich przeszkód, nawet jeśli jawiły się w jego oczach jako niebotyczne. Takie bowiem spojrzenie poety na swe dzieciństwo, które stało się dlań »prawdą«, miało go utwierdzić w przekonaniu, iż artysta, nie tracąc swej woli przezwyciężania trudności, sam nieodzownie musi stawić czoła niezrozumieniu przez współczesnych.</p>

<p>Listy były dla Rilkego pewną formą autorefleksji, Vally zaś pierwszą spośród wielu »uzdrowicieli i pocieszycieli«, do których listy te były adresowane. Co prawda piekło szkoły wojskowej pojawia się w następnych latach jeszcze dość często w jego wspomnieniach, niemniej poeta starał się z nich w jakiś sposób otrząsnąć. W krótkim opowiadaniu zatytułowanym »Pierre Dumont«, napisanym z początkiem roku&nbsp;1894, Rilke przedstawił w żywych barwach scenę pożegnania matki, wdowy po oficerze, z jej młodym synem, mającym od jesiennego semestru rozpocząć naukę w szkole wojskowej. Utworu tego poeta jednak nigdy nie opublikował. Natomiast krótki szkic »Die Turnstunde« (»Lekcja gimnastyki«), utrwalony na kartach dziennika w listopadzie roku&nbsp;1899, ukazał się drukiem trzy lata później. W opisie śmierci pewnego słabowitego chłopca, który rozpaczliwie próbuje potwierdzić własną wartość, jeszcze bardziej wyraziście dochodzi do głosu awersja Rilkego wobec atmosfery panującej w szkołach kadeckich. Mimo to »powieść wojskowa«, z zamiarem napisania której nosił się przez długi czas, pozostała w sferze nigdy nie zrealizowanych planów.</p>

<p>Tymczasem René cieszył się swą niezależnością; wsparcie finansowe, otrzymywane nadal od rodziny stryja, wystarczało, by wakacje spędzić z dala od Pragi. W lipcu roku&nbsp;1895 złożył z wyróżnieniem końcowe egzaminy, po czym jakiś czas spędził w północnoczeskim Dittersbach oraz w miejscowości Misdroy nad brzegiem Bałtyku, gdzie po raz pierwszy w życiu ujrzał morze, »niczym fioletowoniebieski, ciężki atłas«. Rozpoczęcie studiów uniwersyteckich przyniosło mu większą swobodę i poczucie niezależności; natomiast stosunki z Vally, dla której jeszcze osiem miesięcy wcześniej żywił tak płomienne uczucie, zaczęły się rozluźniać. Jako pan swego losu poczuł w sobie przypływ nowych sił, czego wyrazem jest podpis »René Maria <em>Caesar</em> Rilke«, jaki umieścił wraz z wierszem w pamiętniku córki pewnego praskiego lekarza, którą spotkał przypadkiem w Misdroy. Na jesieni, po powrocie do Pragi, zerwał utrzymywane w tajemnicy zaręczyny z Vally, dziękując jej w pełnym banalnych słów liście za »podarunek wolności«:</p>

<p>Nawet w trudnych chwilach okazałaś wzniosłość i szlachetność, większą aniżeli ja. Moje błogosławieństwo spoczywa na Twoich skroniach. Byłaś niczym promienna gwiazda, rozświetlająca mroki mego życia! Bądź zdrowa. A jeśli kiedykolwiek będziesz potrzebować przyjaciela – odezwij się. Nikt nie będzie Ci lepszym przyjacielem niż René.</p>

<p>Jest rzeczą wątpliwą, by jej sympatia dla poety była czymś więcej niż jedynie częścią roli, jaką próbowała odgrywać; tym bardziej, że rodzice nie pochwalali jej zachowania, gdy związała się z biednym studentem, odrzucając wbrew ich radom świetne partie. Kiedy jednak doszło do rozstania, przeżyła je boleśnie; nigdy też nie poślubiła żadnego mężczyzny. W miarę upływu czasu, widząc jego rosnącą sławę, ogarniało ją coraz większe rozgoryczenie. Związek ten był na swój sposób pewnym pierwowzorem wszystkich późniejszych związków poety z kobietami: na początku rodziło się w nim uczucie, często do artystki, starszej od niego, oraz pokusa wspólnego, »normalnego« życia; następnie dochodziło do rozdźwięku pomiędzy takim sposobem życia a jego pracą; na koniec zaś, wcześniej czy później – zazwyczaj wcześniej – podejmował nieuniknione, niezłomne postanowienie, iż jego praca jest najważniejsza, a to, co w sobie nosi, może urzeczywistnić tylko w samotności. Zaskakująca jest owa bezwzględność u człowieka tak na pozór łagodnego charakteru. Jeszcze bardziej zaskakuje fakt, – a świadczy on o uroku osobistym Rilkego – iż spośród wszystkich kobiet, które owej bezwzględności doświadczyły (a wszystkie przelały na papier swe uczucia i wspomnienia), jedynie Vally zachowała względem niego długotrwałą urazę.</p>

<p><strong>4</strong></p>

<p>Nie ma nikogo takiego jak ja, nigdy taki nie istniał.</p>

<p>(<em>Ewald Tragy</em>)</p>

<p>Po nieoczekiwanej śmierci stryja Jaroslava nie poniechano myśli, by przygotować René Rilkego do pracy w jego kancelarii adwokackiej. Nic zresztą nie stało temu na przeszkodzie, skoro obie córki Jaroslava, Paula i Irene, zgodziły się w dalszym ciągu wypłacać mu co miesiąc pewną sumę pieniężną. Lecz już wówczas, gdy w semestrze zimowym roku&nbsp;1895 rozpoczyna studia na Uniwersytecie Karola–Ferdynanda, René zaczyna się buntować – choć jeszcze nie całkiem otwarcie – przeciw zamiarom uczynienia z niego jurysty. Miast zgłębiać prawo, czego z pewnością życzyłby sobie stryj Jaroslav, za kierunek studiów obiera historię sztuki, dzieje literatury oraz filozofię. Mając prawie dwadzieścia lat, wyróżniał się w gronie swych kolegów wiekiem, lecz nie dojrzałością. Zaznawszy swobody studenckiego życia miał sposobność nie tylko obracać się w środowisku artystycznym Pragi, lecz również poznać życie literackie miasta, kwitnące poza niemieckim kręgiem kulturowym, w którym dorastał.</p>

<p>W wierszach następnego tomiku poetyckiego, jaki René w owym czasie przygotowywał, przeglądają się obydwa owe światy. Poezje ze zbioru <em>Ofiara dla Larów</em> (<em>Larenopfer</em>), wydane drukiem w grudniu (znów przy wydatnej pomocy Vally, tym razem głównie jako autorki projektu okładki), korzeniami swymi – »mocnymi korzeniami swej siły« wedle słów poety anonsujących książkę – tkwią w Czechach, krainie pamiątek zarówno niemieckiej, jak i czeskiej przeszłości i teraźniejszości, która dla patriotów »roku czterdziestego ósmego« była jedną, niepodzielną ojczyzną, nie przynależną temu czy innemu stronnictwu. Sam zbiór stanowi osobliwy amalgamat: jest to przede wszystkim swego rodzaju bedeker po zabytkach świetnej przeszłości Pragi, na kartach którego w neoromantycznym stylu autor próbuje przywołać atmosferę tego miasta; w tomiku prezentowane są również sentymentalno–naturalistyczne portrety »ludu« w jego nędznej i otępiałej egzystencji. Pełno też w nim hołdów składanych podziwianym przez Rilkego współczesnym poetom czeskim – między innymi Jaroslavowi Vrchlický i Juliusowi Zeyerowi (wujowi Vally, »mistrzowi«, któremu René ofiarował w październiku egzemplarz tomu <em>Życie i pieśni</em> wraz z pełną egzaltacji dedykacją). Rilke okazuje się wciąż nowicjuszem, podatnym na wszelkie wpływy literackie swej epoki, wyłącznie czyimś następcą i naśladowcą; jednocześnie jednak daje się poznać jako bystry obserwator rzeczywistości. Według opinii niektórych krytyków poeta próbował przezwyciężyć niedojrzałość i chimeryczność, jakie cechowały jego pierwsze wiersze ze zbioru <em>Życie i pieśni</em>. W odpowiedzi na słowa uznania, wyrażone przez pewnego czeskiego pisarza, Rilke stwierdza, iż pragnął, by »pośród bitewnej wrzawy zabrzmiał cichy akord pokoju«, jako wyraz »sympatii, jaką żywię dla waszego narodu i jego dążeń artystycznych, i niech to będzie świadectwo mego przekonania, iż ponad wszelkimi podziałami narodów istnieje wszechobejmujące królestwo, w którym słońce sztuki nigdy nie zachodzi«.</p>

<p>W wierszach tych próżno by szukać uczuć antypatii dla miasta jego młodości, które często dominowały w jego wspomnieniach. Wręcz przeciwnie, w owym pierwszym roku studiów uniwersyteckich Rilke pilnie poszukiwał kontaktów i nawiązywał nowe znajomości w środowisku literackim i artystycznym. Został czynnym członkiem wiodących stowarzyszeń; sam pełen pomysłów i planów na przyszłość, wytrwale próbował zwrócić na siebie uwagę, obracając się w kręgach bywalców kawiarnianych, wśród których wyszukiwał »ludzi moderny«. Jeszcze w trakcie trwania pierwszego semestru własnym sumptem opublikował pierwszy numer bezpłatnej broszury, w której zaprezentowane zostały rozmaite utwory poetyckie; zaproponował też Kattentidtowi, by ten podjął się wydawania – obok swojego periodyku »Jung Deutschland und Jung Elsaß«, w którym René nadal zamieszczał swe utwory – także nowego dwutygodnika »Jung Deutschland und Jung Österreich«. Jakkolwiek przedsięwzięcia te były niczym słomiany płomień, niemniej entuzjazm młodego poety nie osłabł. Nabrawszy pewności siebie, René pisze i publikuje bez ustanku, próbując tak wielu rozmaitych form i stylów literackich, iż trudno dziś uwierzyć, że wszystkie one wyszły spod pióra tego samego autora. Niekiedy jest estetą, poetą romantycznej melancholii – w rzeczy samej, w takiej właśnie pozie, w czarnym stroju i z pojedynczym irysem w ręku, przechadzał się wśród tłumu spacerującego wzdłuż »fosy«; kiedy indziej znów daje się poznać jako autor monologów dramatycznych (»Psycho–Dramen«), naturalistycznych opowiadań i epizodów dramatycznych, które zważywszy posępną tematykę, opanowaną przez ciemiężonych biedaków, oraz otwartą krytykę społeczną przewyższają nawet dokonania samego Gerharta Hauptmanna. Na zamku Veleslavin René sam siebie obwołuje »poetą nadwornym« Láski van Oestéren, pisarki pochodzącej ze średniej szlachty. Wciąż jednak, żądny sławy i uznania, nie ustaje w wysiłkach, by uczynić swe nazwisko znanym w kręgach literackich. Oto treść notatki z leksykonu niemieckich poetów i prozaików dziewiętnastego stulecia, jaką René sam sporządził w styczniu roku&nbsp;1896: »René Maria Caesar Rilke&nbsp;… obecnie redaktor czasopisma ›Jung Deutschland und Jung Österreich‹. Moje motto: patior ut potiar. Mój dzień powszedni wypełnia usilne dążenie do światła, moją przyszłość zaś nadzieja i lęk. Nadzieja: na wewnętrzny pokój i radość tworzenia. Lęk (obciążony dziedziczną nerwowością): przed szaleństwem! Pochłania mnie dramat (<em>Gleich und Frei</em> (<em>Równi i wolni</em>), <em>Im Frühfrost</em> (<em>Zmrożenie</em>)), piszę także nowele i szkice (większość prac rozproszona w ponad 20&nbsp;czasopismach, przygotowywane wydanie zbiorowe), liryki, psychodramy, param się krytyką literacką etc.« Rację mają ci, którzy twierdzą, iż ów rok, spędzony w Pradze, był prawdopodobnie jedynym w jego życiu, kiedy Rilke mógł mieć nadzieję na wspaniałą karierę w tradycyjnym znaczeniu.</p>

<p>Pomysł wydawania własnego czasopisma, zawierającego »pieśni ofiarowane ludowi«, zapożyczył Rilke – jak się zdaje – od Karla Henckella, który w swym periodyku »Sonnenblumen« (»Słoneczniki«), ukazującym się w Zurychu, publikował utwory uznanych poetów. René miał zresztą okazję recenzować to pismo na łamach pewnej praskiej gazety w grudniu roku&nbsp;1895. Henckell, socjalista–uchodźca z bismarckowskich Niemiec, traktował swe czasopismo jako narzędzie służące wychowaniu robotników. René był zdecydowany pójść o krok dalej. Jego pismo, zatytułowane <em>Wegwarten</em> (<em>Dzikie Cykorie</em>), miało być rozprowadzane bezpłatnie wśród rzesz robotników i biedoty. Jeszcze tego samego miesiąca, tuż po opublikowaniu tomiku <em>Larenopfer</em>, ukazał się pierwszy numer, w którym znalazło się sporo jego własnych wierszy, powstałych w ciągu ostatnich trzech lat. Pierwszy zeszyt pisma autor opatrzył przedmową, w której oznajmił, iż jest rzeczą nieodzowną propagowanie sztuki wśród najbiedniejszych warstw społeczeństwa. »Nie wystarczą względnie tanie publikacje – kiedy bowiem trzeba wybierać między książką a bochenkiem chleba, nawet dwa grajcary to zbyt wiele. Jeśli więc chcecie rozdać je wszystkim – to rozdajcie! Paracelsus powiada, że cykoria co stulecie przeistacza się w żywe stworzenie; tak też i legenda spełni się w tych pieśniach, kto wie, może przeobrażą one duszę ludu w jakowyś wyższy rodzaj istnienia. Sam jestem ubogi, lecz nadzieja czyni mnie bogatym. – <em>Dzikie Cykorie</em> będą ukazywać się raz lub dwa razu do roku. Zbierajcie je — i oby napełniły was radością!« René nękały niemałe wątpliwości, czy jego dar na pewno dotrze do ludu, choć przecież egzemplarze swego czasopisma rozsyłał do przeróżnych cechów rzemieślniczych i stowarzyszeń robotniczych, szpitali i księgarzy, wystawiał je w ogólnodostępnych miejscach. Nie mógł też pozwolić sobie na druk wystarczającej ilości egzemplarzy, a tych »kilkaset zeszytów znika nieomal bez śladu«. Wszak mógł łudzić się nadzieją, iż tu czy ówdzie choć jeden egzemplarz trafi przypadkiem »do jakiejś samotnej izby, którą te proste pieśni napełnią światłem i radością«.</p>

<p>Rilkemu, kierującemu się szlachetnym idealizmem, przyświecał – jak się wydaje – również bardziej praktyczny, jakkolwiek może nieuświadamiany cel. Rozsyłanie egzemplarzy własnego pisma do swych licznych »mistrzów« oraz tych, którzy przypuszczalnie jeszcze o nim nie słyszeli, jak Theodor Fontane czy Arthur Schnitzler, było oryginalnym sposobem zwrócenia na siebie uwagi. Jest rzeczą znamienną, iż czasopismo to René Rilke poświęcił wyłącznie własnej twórczości, podczas gdy Henckell wydawał drukiem antologie, zawierające utwory wielu współczesnych mu pisarzy. W drugim zeszycie <em>Wegwarten</em> z kwietnia roku&nbsp;1896 Rilke porzucił myśl o publikowaniu »pieśni dla ludu«; cały numer wypełnia naturalistyczny dramat <em>Jetzt und in der Stunde unseres Absterbens </em>(<em>Teraz i w godzinę śmierci naszej</em>), mroczna historia o okrutnych właścicielach ziemskich, kazirodztwie i umieraniu w nędzy – nie była to bynajmniej owa odrobina światła i radości, które miały napełnić izbę samotnego robotnika. W tym czasie również – z właściwym sobie entuzjazmem – zaczął usilnie zabiegać o to, by od następnego roku Kattentidt został wydawcą czasopisma »Jung Deutschland und Jung Österreich«, które przyniosłoby energicznemu wydawcy uznanie czytelników. René zapewniał go jednocześnie, że posiada wielce obiecującą listę przyszłych prenumeratorów i ma nadzieję, iż »pismo to dorówna poziomem cieszącemu się uznaniem bliźniaczemu czasopismu«. Kilka tygodni później uskarżał się wszakże na bezsilność w swym dążeniu, by przeobrazić ów »azyl dyletantów«, za istnienie którego obarczył zresztą odpowiedzialnością Kattentidta. Wbrew oczekiwaniom nie udało się pozyskać niezliczonych prenumeratorów, okazało się bowiem, iż tego rodzaju publikacja nie wzbudziła wśród czytelników jakiegokolwiek zainteresowania. W marcu René postanowił niezwłocznie zdjąć z siebie ów ciężar, naraziwszy się przy tym na utratę ponad 19&nbsp;guldenów – sumy pokaźnej, mając na uwadze jego sytuację finansową.</p>

<p>W korespondencji z Kattentidtem, z którym mimo pewnych nieprzyjemności, na jakie naraził wydawcę, pozostawał w najlepszych stosunkach, pozwolił sobie nawet osądzać innych młodych, ambitnych poetów, używając przy tym wielce protekcjonalnego tonu. Ważąc się na taki krok zaufał swej pozycji i znaczeniu, jakie zdobył własnymi siłami w środowisku literackim. W istocie, dzięki tak licznym publikacjom zdołał już wyrobić sobie w Pradze nazwisko. Z rzadka tylko opuszczał spotkania poważnego towarzystwa literackiego »Concordia«, któremu przewodniczył jego protektor Alfred Klaar. W czasie tych spotkań miał też sposobność błysnąć niepospolitym talentem improwizatorskim przed gronem znamienitych gości, wśród których można było spotkać Karla Emila Franzosa. Czwartkowe wieczory zaś spędzał wśród członków »spokojnej, umiarkowanej Anti–Concordii« —Towarzystwa Artystów Sztuk Pięknych, do którego należeli między innymi dramaturg Rudolf Christoph Jenny oraz grafik Emil Orlik. W wesołej i pogodnej atmosferze tych spotkań artyści rozprawiali o własnej twórczości, a Jenny prezentował fragmenty swych dramatów. Niesłabnącym zainteresowaniem cieszyły się nowele Rilkego, który dla tej młodej »antymieszczańskiej« generacji artystów ułożył nawet rymowany hymn–wezwanie do »śmiałej secesji«. Wszystko to jednak poecie nie wystarczało; koniecznie musiał założyć własne stowarzyszenie – »przymierze prawdziwie nowoczesnych artystów«, nie mające rywalizować z dwoma istniejącymi towarzystwami, lecz być ich uzupełnieniem. Ów nowy związek musiał posiadać własne pismo (można było wykorzystać łamy <em>Wegwarten</em>) oraz własny »teatr intymny« dla miłośników dramatu; scenę, na deskach której można by wystawiać sztuki odrzucone przez teatr tradycyjny. René snuł marzenia o całkowicie nowej strukturze, o »napełnionym fantazją gmachu gildii wolnych artystów, wznoszącym się wysoko ku błękitowi nieba, pałacu, na którego złotej wieży powiewa sztandar entuzjazmu«.</p>

<p>Ów pomysł powziął jako pierwszy jego przyjaciel z Drezna Harry Louis von Dickinson, który pod pseudonimem Bodo Wildberg pisał w podobnym stylu utwory liryczne i prozatorskie (wydając je zresztą także własnym nakładem). Obydwaj uzgodnili wkrótce, iż stowarzyszenie »pokrewnych dusz« winno być w najwyższym stopniu elitarne (to oni, rzecz jasna, mieliby decydować, kto do tego grona mógłby się zaliczać), a swym zasięgiem powinno obejmować nie tylko Pragę, lecz również Wiedeń, Berlin czy Getyngę. Do maja, kiedy to René, zgodnie z życzeniem rodziny, zmienił w semestrze letnim kierunek studiów i zapisał się na wydział prawa, zdołali uzyskać wystarczające poparcie, by <em>Wegwarten</em> uczynić oficjalnym pismem stowarzyszenia – współredagowaliby je wszyscy jego członkowie, plastycy zaś projektowaliby nową stronę tytułową dla każdego numeru. Co istotne, każdy z członków miałby się także zobowiązać, że będzie pokrywać koszty druku stu egzemplarzy. Wszyscy też mieliby propagować pismo wśród swoich przyjaciół, stąd René liczył na »ogromny zasięg« periodyku, który wciąż miał być rozprowadzany jako pismo bezpłatne; niemniej tym razem było ono przeznaczone dla elity towarzyskiej, nie zaś dla samotnego robotnika, jako że prezentowałoby »nowoczesną twórczość, poddaną władzy ›nastroju‹, przepełnionego fantazją nastroju intymności«. Przedsięwzięcie to miałoby tym większą siłę oddziaływania, gdyż byłoby realizowane w niewielkim gronie artystów, zjednoczonych wokół wspólnej idei, a zarazem wolnych od nieporozumień, których nie da się uniknąć w stowarzyszeniach o większej liczbie członków.</p>

<p>Nowy »związek« mógł też okazać się pomocny w urzeczywistnieniu kolejnego zamierzenia młodego poety, a mianowicie w stworzeniu w Pradze »wolnego teatru«. René miał tu na myśli doskonale wyposażoną scenę; błyskotliwą reżyserią przedstawień zajmowałby się Jenny. Nie zapomniano również o aktorach, zarówno »zawodowych, jak i rozsądnych dyletantach«, których nietrudno było znaleźć. Osobliwa to rzecz, iż ten wielbiciel naturalizmu nosił się z zamiarem wystawienia sztuki&nbsp;… Maeterlincka: »dramatu, w którym najbardziej wymownym językiem jest milczenie, a katastrofę tworzy ›krzycząca cisza‹. Hermann Bahr napisał mi, że <em>Les aveugles</em> [Maeterlincka] nadają się do takiej właśnie inscenizacji«. Trudno wyobrazić sobie utwór, który różniłby się bardziej od jego wczesnych prób dramatycznych – od <em>Zmrożenia</em> czy <em>Teraz i w godzinę śmierci naszej</em>. Jego »wolny teatr« nigdy nie stał się rzeczywistością, a ambitny plan stworzenia gildii artystów nowoczesnych po ukazaniu się trzeciego i zarazem ostatniego numeru <em>Wegwarten</em> spełzł na niczym. Antagonistyczna sprzeczność pomiędzy naturalizmem a symbolizmem jeszcze przez długi czas pozostała dla Rilkego nie do pogodzenia; fakt ten może służyć za wyjaśnienie jego ostatecznej decyzji o zarzuceniu dramatu jako formy wypowiedzi literackiej. Ten krótki epizod był – wedle jego słów – wyrazem »gorącego pragnienia, by nieprzychylnemu mi otoczeniu dowieść, iż mam prawo do takiej działalności&nbsp;… był to jedyny okres w moim życiu, kiedy nie pogrążyłem się bez reszty w mej pracy, lecz z jej mizernymi zaczątkami wyszedłem do ludzi, szukając dla siebie uznania.« Niemniej, marzenie o spotkaniu »pokrewnych sobie dusz« pozostało znaczącą cechą jego osobowości. W ich obecności napełniało go bowiem uczucie, że swe wyznania kieruje nie tylko do niemych ścian własnego pokoju, lecz powierza je »osobom zdolnym do głębokich wzruszeń, a w ich czystych duszach odbija się jak w zwierciadle obraz mego istnienia«. Ta właśnie potrzeba zwierzania się oraz objaśniania własnych utworów przed gronem przyjaciół – bądź też nieznajomych, u których wyczuwał zrozumienie dla swych słów – stała się wkrótce o wiele bardziej nieodzowna aniżeli pragnienie, by ogłosić je drukiem.</p>

<p>Tymczasem najważniejsze dla młodego poety były publikacje oraz dążenie do zdobycia uznania. Gorączkowo chwytał wszelkie nadarzające się po temu sposobności – ogłaszał wiersze i domagał się ich omówień, pomagał w przygotowywaniu antologii przekładów z języka czeskiego, pisał recenzje, snuł myśli o zbiorowym wydaniu własnych opowiadań i szkiców, współpracował przy inscenizacji sztuki <em>Teraz i w godzinę śmierci naszej</em> w niemieckim Volkstheater w Pradze, prowadził bogatą korespondencję. »Przymierze artystów nowoczesnych« było w rzeczywistości niczym więcej niż tylko towarzystwem wzajemnej adoracji, którego nieliczni członkowie recenzowali utwory swych przyjaciół. René wychwalał pod niebiosy Hansa Benzmanna i jego tomik poetycki (nie omieszkał przy tym wezwać czytelników do <em>zakupu</em> tego zbioru), Benzmann zaś odwdzięczył mu się, pisząc przychylną recenzję tomiku <em>Larenopfer</em>. René postarał się również nadać odpowiedni rozgłos jedynemu praskiemu przedstawieniu sztuki Jenny’ego <em>Not kennt kein Gebot</em>, które miało się odbyć w maju – »sztuki ludowej, o przejrzyście nakreślonej akcji tudzież iście Hogarthowskiej prostocie« charakterów. Nie zaprzestał też uczęszczać na uniwersyteckie wykłady, mimo że o tym mniej przecież absorbującym zajęciu brak jakiejkolwiek wzmianki w jego listach, kipiących wprost gadaniną o literaturze i teatrze.</p>

<p>W dzień Zielonych Świąt René towarzyszył Jenny’emu w podróży do Wiednia, a stamtąd dalej aż do Budapesztu, dokąd wybrali się, by zobaczyć wystawę i uroczystości milenijne. Został też zaproszony w gościnę przez swych dalszych krewnych, u których miał pozostać do połowy czerwca. I chociaż przewyższali oni »o całe niebo« jego najbliższą rodzinę, to jednak perspektywa przebywania przez dłuższy czas w towarzystwie owych ludzi pozbawionych szczególnych zainteresowań, ludzi, których horyzont myśli nie sięgał poza wieżę farnego kościoła, nie była dla niego nazbyt nęcąca. Pożegnawszy się w uprzejmych słowach, René wyjechał kilka dni wcześniej.</p>

<p>Z czasem Praga stawała się dla młodego poety miastem zbyt ciasnym i ograniczonym. Do tej pory jego artykuły publikowane w czasopismach oraz listy nie przekraczały granic Austrii, obecnie zaś docierały do adresatów w Berlinie, Bremie czy Monachium. Przygotowując nowy zbiór poetycki René poszukiwał dlań wydawcy, wszak nie z Pragi, lecz z Wiesbaden czy nawet Zurychu – »nigdy więcej z Austrii!«. Pomocną dłoń wyciągnął do niego latem Richard Zoozmann, jeden z jego czcigodnych »mistrzów«, który był pod wrażeniem nowego manuskryptu René. Zoozmann postanowił złożyć rękopis w wydawnictwie Friesenhahna z Lipska; uniesiony wspaniałomyślnością pokrył też połowę kosztów jego druku. Pomimo życzliwości i pochlebnych recenzji Klaara i Augusta Sauera, profesora historii literatury, René stawał się coraz bardziej niespokojny, znużony prowincjonalnym życiem – i to nie tylko z powodu obojętności, wręcz wrogości, jaką wobec jego dążeń okazywali mu ojciec oraz najbliżsi krewni, lecz również ze względu na ograniczoność tamtejszych kręgów literackich. Rilke zdołał co prawda wyjść poza mury niemieckiego »getta« w Czechach, nauczył się też respektować dążenia czeskiego narodu. Niemniej, w ciągu tego krótkiego roku niezależności uzmysłowił sobie, że jeśli chce zyskać rozgłos i zdobyć nazwisko jako poeta języka niemieckiego, musi porzucić ową enklawę niemieckojęzycznej kultury.</p>

<p>Centra niemieckiej kultury i języka silnie przyciągały licznych artystów, wyrosłych na obszarach leżących poza zasięgiem ich bezpośredniego oddziaływania. Ów wpływ stawał się szczególnie doniosły dla współczesnych Rilkego, w okresie, gdy narodowości zamieszkujące monarchię austro–węgierską coraz bardziej zdecydowanie dążyły do niezawisłości. Franz Werfel zamieszkał w Hamburgu i Lipsku, Kafka przeniósł się do Berlina; pochodzący z Pragi Emil Orlik oraz Arthur Holitscher z Budapesztu wyemigrowali do Monachium. Do Monachium postanowił wyjechać także René Rilke. Z Holitscherem, który współredagował nowe czasopismo <em>Simplizissimus</em>, nawiązał już wcześniej kontakt listowny w związku z publikacją swych wierszy. W mieście tym mieszkało wielu podziwianych przezeń mistrzów pióra – wśród nich dramatopisarz Max Halbe oraz dramaturg i poeta Ludwig Ganghofer; René był przekonany, iż tam właśnie znajdzie prawdziwe »przymierze modernistów«. W istocie, opuściwszy duszną atmosferę Pragi mógłby poczuć w tym »mieście sztuki« ożywczy powiew oraz »oczyścić i wysublimować swój smak i osąd«. Już w lipcu, tuż po zakończeniu letniego semestru, zaczął myśleć o przeprowadzce; wkrótce też powziął niezłomne postanowienie. Studia uniwersyteckie mógł kontynuować w Monachium – argument ten zdołał przekonać ojca; Josef nie tylko wyraził zgodę, lecz również wyłożył na ten cel pewną dodatkową sumę, przewyższającą nawet kwotę, jaką w dalszym ciągu – acz niechętnie – wspierały go kuzynki.</p>

<p>Jego sztuka, wystawiona na scenie 6&nbsp;sierpnia, odniosła »ogromny sukces«, jak donosił w liście do Zoozmanna oraz mieszkającego w Berlinie Ludwika Jacobowskiego; jej wspaniała inscenizacja była w swej wymowie mniej gorzka i brutalna niż wersja książkowa. Komentarze były rzeczywiście pochlebne; pewna praska gazeta zarzuciła co prawda autorowi, iż owo »nagromadzenie cierpienia i nędzy« jest raczej »balladą odzianą w powszedni strój, lecz w żadnym razie dramatem«, niemniej pochwaliła też jego talent dramaturgiczny, widoczny w »zwięzłości następujących po sobie scen, kilku mocniejszych pociągnięciach koloru oraz śmiałej grze kontrastów«. Wiedeński wydawca utworów scenicznych Eirich wpisał tę sztukę do swego programu wydawniczego; René snuł nadzieje, iż uda mu się wystawić także <em>Zmrożenie</em>. Zamiar wydania drukiem zbioru nowel i szkiców, który już niejednokrotnie zapowiadał przy okazji publikacji poszczególnych opowiadań, wciąż jeszcze nie został urzeczywistniony; René ustawicznie pracował nad utworami, które miały znaleźć się w wyborze. Natomiast znaczne postępy poczynił przygotowując nowy tom poetycki, z którego wydaniem chciał zdążyć przed Bożym Narodzeniem; zawierał on »nowoczesne i lepsze wiersze aniżeli zbiór <em>Larenopfer</em>«. Za radą Zoozmanna René ograniczył liczbę utworów, zacieśnił ich krąg tematyczny i zmienił ostatecznie tytuł całego zbioru z <em>Neue Gedichte</em> (<em>Nowe wiersze</em>) na <em>Traumgekrönt</em> (<em>Uwieńczony marzeniem</em>), dedykując go w słowach uwielbienia swemu dobroczyńcy. W międzyczasie pochłaniała go praca nad przygotowaniem trzeciego numeru czasopisma <em>Wegwarten</em>.</p>

<p>Mimo nawału zajęć nie mogło zabraknąć czasu na towarzyskie spotkania. Przez wiele miesięcy prowadził obfitą korespondencję z »podziwianą« przez siebie »koleżanką« Láską van Oestéren, której zwierzał się ze swych nadziei i zamierzeń, przesyłając przy tym sporo okolicznościowych wierszy. W lipcu zaproszono go w gościnę na zamek Veleslavin, położony nieopodal Pragi, gdzie jej rodzina spędzała letnie miesiące. W pierwszych dniach sierpnia nadeszło kolejne zaproszenie, tym razem na wielki bal, jaki baronowa van Oestéren wydała na zamku dla Láski i pozostałych córek. W przysłanym po niego powozie czekał już inny gość, młodzieniec ubrany w galowy mundur porucznika dragonów, niejaki Siegfried Trebitsch, który w owym czasie stał na kwaterze w Pradze. Ów poeta i pisarz (dziś znany głównie jako niemiecki tłumacz dzieł Georga Bernarda Shaw) okazał się pokrewnym mu duszą człowiekiem. Świadom swego powołania, Trebitsch próbował bronić się przed zakusami ojczyma, który wyznaczył go na następcę w swej wiedeńskiej firmie. W ogrodzie zamkowym, z dala od tłumu ludzi, obaj prowadzili długą rozmowę; René zwierzył się mu ze swego postanowienia: »Albo zostanę poetą, którego ludzie będą słuchać, albo porzucę ten świat i zniknę w ciemności.« W drodze powrotnej z balu Trebitsch wyrecytował kilka swoich wierszy, po czym usłyszał od René słowa, które napełniły jego serce otuchą: »Jest Pan zobowiązany, by nie zbaczać z drogi, jaką naznaczył Panu los; z całą stanowczością musi się Pan poświęcić swej pracy. Ludzie tacy jak my nie mają wyboru.« Wkrótce potem Trebitsch otrzymał egzemplarz <em>Larenopfer</em>, opatrzony wierszowaną dedykacją dla »skrytego, subtelnego poety na pamiątkę wspólnego powrotu z zamku Veleslavin«. Determinacja Rilkego dodała Trebitschowi odwagi, by zrzucić z siebie rodzicielskie jarzmo; owego wieczoru René zjednał sobie jego dozgonną wdzięczność.</p>

<p>Wkrótce po wystawieniu na scenie jego sztuki, jak gdyby przeczuwając, że wyjazd do Monachium będzie oznaczał nieodwołalne zerwanie z ojczyzną, Rilke opuścił Pragę, by spędzić dziesięć dni w Obergrund, położonym w górnym biegu Łaby, w górach północnych Czech. Tam też, nieopodal rodzinnej miejscowości swego ojca, raz jeszcze odwiedził »drogie, znajome miejsca, gdzie czar starych świątyń przegania z duszy przygnębienie i zły nastrój«, słuchał szemrania strumieni w dolinach i rozkoszował się słońcem na górskich szczytach. Był to dla niego nieodzowny odpoczynek, gdyż mimo dobrego zdrowia cierpiał wskutek znacznego napięcia nerwowego, czasem również migreny. Dzień lub dwa spędził także w pobliskim Dreźnie; do drezdeńskich galerii sztuki miał w późniejszych latach często kierować swe kroki. Po dwudniowym pobycie w Pradze René znów wyjechał, tym razem do Salzkammergut, z zamiarem złożenia wizyty swej kuzynce. Głównym wszakże powodem jego podróży była – jak się zdaje – chęć spotkania się z Jenny Carsen, aktorką praskiego Volkstheater, która w owych dniach występowała gościnnie w Gmunden. Jego »droga przyjaciółka, której blond włosy miały odcień wieczornej zorzy« nie mogła mu jednakże poświęcić nazbyt wiele czasu, dzięki czemu zdołał nieco wypocząć, a kilka dni spędzonych w Goisern opodal Bad Ischl, kiedy »nie musiałem o czymkolwiek myśleć«, było »dla mych nerwów niczym zdrój młodości«.</p>

<p>Z początkiem września René powrócił do Pragi i rozpoczął przygotowania do podróży ku nieznanemu, jaką miał podjąć pod koniec miesiąca. Zdaje się, iż w obliczu takiego przedsięwzięcia opuściła go ufność we własne siły, jaką był niegdyś natchnął Trebitscha. Tak też owe chwile przedstawił w noweli <em>Ewald Tragy</em>, jednym z niewielu utworów na wskroś autobiograficznych, napisanym mniej więcej rok później – oto w jego sercu wzbiera tęsknotą za ucieczką, za uwolnieniem się z pęt, narzuconych mu przez nierozumiejącą go rodzinę, za możliwością potwierdzenia własnej wartości; lecz jednocześnie odzywa się w nim miłość do ojca i opanowuje dręczące uczucie zwątpienia o samym sobie. Ewald jest o dwa lata młodszy od René, lecz poza tym każdy szczegół opowiadania wydaje się odpowiadać rzeczywistości – postaci ojca, nieobecnej matki, ciotek i kuzynek naszkicowane zostały z tak niesłychaną wiernością, iż nie dziw, że utworu swego Rilke nigdy nie ogłosił drukiem.</p>

<p>Nadeszła ostatnia niedziela przed wyjazdem Ewalda do Monachium; »Ale ja ciągle jeszcze nie wiem, czego ty właściwie chcesz« – mówi do niego ojciec, »dystyngowany i szanowany« inspektor, kiedy jak co tydzień podążają na proszony obiad u ciotek Ewalda:</p>

<p>›Nie wyrusza się przecież tak w nieznane. Powiedz mi wreszcie, co chcesz robić w Monachium?‹ ›Pracować‹ – spieszy z odpowiedzią Ewald. ›Taaak&nbsp;… jak byś tu nie mógł pracować&nbsp;… Masz swój pokój, masz co jeść, wszyscy ci dobrze życzą. Ostatecznie jesteśmy tu znani i jeśli będziesz należycie traktował ludzi, to najlepsze domy staną przed tobą otworem.‹ ›Wiecznie ludzie i ludzie&nbsp;… znasz, zdaje się, dwie tylko rzeczy: ludzi i pieniądze. Wokół nich wszystko się u ciebie obraca. Leżeć na brzuchu przed ludźmi – to jest droga. I czołgać się na brzuchu do pieniędzy – to jest cel. Nieprawdaż?&nbsp;… A jeśli się ich nawet nie ma, to&nbsp;…‹ ›To staje się łobuzem, który przynosi hańbę dobremu, uczciwemu nazwisku&nbsp;… Po prostu jesteśmy niedzisiejsi&nbsp;…‹ ›No właśnie&nbsp;… jesteście przedpotopowi, zakurzeni, zasuszeni, w ogóle&nbsp;…‹</p>

<p>Inspektor przechodzi na drugą stronę ulicy – wydawało się, iż jezdnia staje się pomiędzy nimi coraz szersza. Przepaści dzielącej pokolenia nie da się niczym zapełnić.</p>

<p>Portretując towarzystwo zgromadzone przy obiedzie, do którego zasiadły trzy ciotki, cztery kuzynki, mały Egon oraz jego francuska guwernantka, posłużył się Rilke subtelną satyrą. Oto bezkresna nuda, trywialne, czcze rozmowy, prowadzone zanim wszyscy zasiądą do stołu, chwile milczenia »niczym długie, długie pasma bielonych nici«; papuga, przed którą zgromadzeni demonstrują rozmaite odgłosy zwierząt, a ona kłania się im »z miną żydowskiego nauczyciela muzyki«; obżarstwo, uwagi na temat każdego dania, znane wszystkim, zanim jeszcze zostaną wypowiedziane – oraz złudna nadzieja Ewalda, iż podczas spełniania kolejnych toastów <em>ktoś</em> choćby napomknie o tym, że to jest jego <em>ostatnia</em> niedziela. Kiedy towarzystwo zapada w poobiednią drzemkę w salonie, on zwierza się cicho guwernantce, która jako jedyna pragnie się dowiedzieć, czemu Ewald wyjeżdża, chociaż wcale nie musi. »Pan jest poetą, prawda?« – zapytuje.</p>

<p>›Właśnie o to chodzi, Fräulein‹ – wyjaśnia Ewald – ›że sam nie wiem. A kiedyś wreszcie trzeba się tego dowiedzieć, prawda? Tak czy owak. <em>Tu</em> w żaden sposób tej sprawy nie wyjaśnię. Nie można uciec od siebie, brak tu spokoju, brak przestrzeni, perspektywy&nbsp;…‹ ›Ale&nbsp;… pański <em>Herr Vater</em> chyba się cieszy, a pańska&nbsp;…‹ ›Moja matka, chce pani powiedzieć. Hm. Tak, to już wielu ludzi mówiło. Wie pani, matka jest chora. Słyszała pani pewno o tym, choć unikają tutaj jej imienia. Opuściła mego ojca. Podróżuje. Ma ze sobą zawsze tylko tyle, ile jej potrzeba w drodze, nawet miłości. Od dawna nic już o niej nie wiem, bo od roku do siebie nie pisujemy. Ale z pewnością opowiada pomiędzy dwoma stacjami, w przedziale: ›Mój syn jest poetą!‹&nbsp;… Tak, co do ojca&nbsp;… To wspaniały człowiek. Kocham go. Jest taki dystyngowany i serce ma szczerozłote. Ale ludzie pytają go: ›Kim jest pański syn?‹ A on się wtedy wstydzi i jest zakłopotany. Bo cóż tu powiedzieć? <em>Tylko</em> poetą? Po prostu śmieszne. Nawet gdyby to było możliwe, to przecież żadne stanowisko. Nie daje dochodów, nie daje żadnego stopnia służbowego ani uprawnień do emerytury, słowem: taki człowiek nie jest związany z życiem.&nbsp;… Rozumie pani teraz, że nigdy nic ojcu nie pokazuję – w ogóle nikomu tutaj; bo tu nie oceniają moich prób, tylko mnie w nich nienawidzą. A ja sam mam tyle wątpliwości. Doprawdy: całe noce leżę bezsennie, ze złożonymi rękami, i dręczę się: ›Czy jestem godzien?‹</p>

<p>II</p>

<p>Monachium, Rosja i Worpswede</p>

<p>1896 – 1902</p>

<p>Kiedy tęskniłem dawniej za czymś rzeczywistym, za domem, za ludźmi&nbsp;… za codziennością – jakże wówczas się myliłem.</p>

<p>(Do Lou Andreas–Salomé, 8.8.1903)</p>

<p><strong>1</strong></p>

<p>Czuję, jak w mojej duszy czas dojrzewa,</p>

<p>czas nowy, którego nie potrafię pojąć!</p>

<p>(Dedykacja wpisana w <em>Traumgekrönt</em>)</p>

<p>Praga, mimo swej bogatej tradycji i historii, do których Rilke zawsze odnosił się z pietyzmem, pozostała w jego wspomnieniach miastem mrocznych wąskich uliczek. W Monachium natomiast, tym »nowym, pełnym światła mieście«, utwierdził się w swym postanowieniu, by rozpoczynając nowy okres życia dowieść własnej wartości i zapewnić sobie sukces. René zamieszkał przy Briennerstraße, w »cichej izbie dla marzyciela«, mieszczącej się na parterze, na tyłach domu. Zapisując się na uniwersytet, zrezygnował ze studiowania prawa na rzecz filozofii, poszerzył jednocześnie krąg swych zainteresowań o sztukę epoki renesansu, estetykę oraz darwinizm. Nawiązał też liczne nowe znajomości, szczególnie wśród artystów i pisarzy, których od dawna podziwiał jako »modernistów«. Wreszcie zaczął prowadzić aktywne życie towarzyskie, jakiego zawsze pragnął. W osobie Michaela Georga Conrada, którego monachijskie czasopismo <em>Die Geselschaft</em> zwiastowało początki naturalizmu, docenił elokwentnego rzecznika »nowego twórczego ducha« w społeczeństwie, literaturze, sztuce i nauce, »burzącego stare formy, wszystko, co ogranicza wolnego ducha, wypowiadając wojnę ułudzie«. Podobne rewolucyjne tendencje przejawiali również inni twórcy starszego pokolenia: Ludwig Ganghofer, Max Halbe, błyskotliwy publicysta i powieściopisarz Ernst von Wolzogen, artysta Heinrich von Reder oraz malarka i pisarka Hermione von Preuschen. W Café Luitpold René spotykał swych rówieśników: Jacoba Wassermanna, zmagającego się wówczas, w nędznych warunkach i ubóstwie, ze swą pierwszą powieścią; Wilhelma von Scholz, niegdyś oficera, a obecnie poetę; swego przyjaciela z Pragi Emila Orlika oraz – pochodzącego także z Czech – młodego kompozytora Oskara Frieda; wreszcie brata Láski van Oestéren, Wernera. Mimo wszystko to samotność była mu często »najdroższą przyjaciółką&nbsp;… czuję błogość niezmierną, kiedy chłodnymi dłońmi przedwieczornej ciszy muska me skronie rozpalone od pragnień«.</p>

<p>W nowym środowisku projekt wydania kolejnych zeszytów <em>Wegwarten</em> zdawał się przybierać realne kształty. René polecił wydrukować karty korespondencyjne z tytułem pisma w nagłówku. Trzeci numer periodyku był gotów z końcem października, tym razem zaopatrzony w podtytuł »Niemieckie poezje współczesne (ukazują się nieregularnie)«. Rilke i Bodo Wildberg podpisali się jako wydawcy, stronę tytułową zaprojektował pewien artysta z Drezna. Wokół pisma udało się zgromadzić liczniejsze grono współpracowników, wśród których znaleźli się nie tylko uznani poeci, jak pochodzący z Lubeki Gustav Falke, lecz również początkujący autorzy – między innymi przyjaciółka Rilkego, aktorka Jenny Carsen oraz młody Christian Morgenstern. Nikt już nie wspominał o »poezji dla biedaków«. Z listu do Richarda Dehmla, u którego zabiegano o współpracę przy redagowaniu następnego numeru, wynika, iż miały to być antologie »subtelnej, prawdziwej liryki, przeznaczone dla ścisłego grona czytelników&nbsp;… z czasem, być może, będą one zakreślać coraz to dalsze kręgi na wodnej tafli niezrozumienia i obojętności«.</p>

<p>Jakkolwiek czwarty zeszyt <em>Wegwarten</em> nigdy nie ukazał się drukiem, to jednak lista autorów, którzy zostali poproszeni o współpracę przy jego redagowaniu, świadczy o tym, że René wciąż nie był pewien, w jakim kierunku winna rozwijać się jego własna twórczość. W utworach artystów starszej generacji »modernizm« przybierał rozmaite formy; wśród znajomych Rilkego znaleźli się: Julius Hart z Berlina, poeta i dramaturg, który wraz ze swym bratem należał w latach siedemdziesiątych wieku dziewiętnastego do prekursorów naturalizmu; Dehmel, którego rewolucyjna poezja liryczna pozostawała pod wpływem nie tylko braci Hart, lecz także Nietzschego; książę Emil von Schönaich–Carolath, w którego wierszach próżno by szukać »relewancji« czy zaangażowania; Gustav Falke, poeta odwołujący się do tradycji pieśni ludowej oraz romantyzmu; wreszcie Detlev von Liliencron, niegdyś oficer, który zaczął pisać w chwili, gdy długi zmusiły go do porzucenia profesji; jego wyrazisty, pełen siły język oraz odrzucenie w balladach i wierszach wszelkich konwenansów – być może również jego wojskowa przeszłość – przemawiały do wyobraźni Rilkego. Wszyscy wymienieni artyści pochodzili z północnych Niemiec. Przyjaźnią darzyli go również poeci rodem z Południa – byli to Wilhelm von Scholz, Emanuel von Bodman, Dickinson–Wildberg, a także mieszkający w Wiedniu Richard von Schaukal; ich liryka miała charakter neoromantyczny.</p>

<p>Wydaje się, iż najbardziej entuzjastyczny zachwyt wzbudzili w Rilkem Dehmel i Liliencron. René przeczuwał, że tom poetycki Dehmla <em>Weib und Welt</em> oraz utwór »mistrza« Detleva <em>Poggfred</em>, będący epickim poematem nawiązującym do tradycji <em>Wędrówek Childe Harolda</em>, staną się dla potomności uwieńczeniem »owego sławnego roku dziewięćdziesiątego szóstego, w którym powstały«. Sam wciąż łudził się nadzieją, iż jego utwory dramatyczne <em>Zmrożenie</em> oraz <em>Teraz i w godzinę śmierci naszej</em> wejdą na sceny Monachium, Wiednia i Berlina. Wszelako w swych próbach dramaturgicznych zaczął odchodzić od naiwnego naturalizmu wczesnych sztuk. Zabiegając o ich inscenizację nie miał raczej złudzeń co do ich artystycznej wartości: »Muszę udowodnić moim krewnym, iż nie porzuciłem nadziei na poważny sukces, który dla mnie jest jednak rzeczą drugorzędną« – pisał w listopadzie do Rudolfa Jenny, prosząc go jednocześnie, by wstawił się za nim u kierownictwa wiedeńskiego Raimundtheater. W liście do matki z 8&nbsp;grudnia zwierzał się, że kiedy porównał sztukę <em>Teraz i w godzinę śmierci naszej</em> z jednym ze swych późniejszych utworów, opanowało go uczucie, iż niezdrowy, niszczycielski okres »burzy i naporu« ma już właściwie za sobą. Sceny <em>Wigilii</em> (<em>Vigilien</em>), napisane na krótko przed opuszczeniem Pragi w oparciu o szkic Wernera van Oestéren – niektóre bądź co bądź makabryczne – rozgrywają się w innym już środowisku. Pewien student zaprasza do swego domu na zabawę kolegów i ich sympatie. Kiedy o północy zapala światło, odkrywa zimne, zastygłe w fotelu zwłoki swej matki. Natomiast krótka scena <em>Mateczka</em> (<em>Mütterchen</em>), powstała tej samej zimy, pierwotnie pomyślana jako pierwsza z trzech części cyklu jednoaktówek, którego pozostałe dwie nie zachowały się, stanowi wnikliwe studium mieszczańskiego życia rodzinnego, a jej akcja jest już bardziej wyważona.</p>

<p>Nastrojowe obrazy, jakie wypełniają wiersze tomu <em>Uwieńczony marzeniem</em>, dzięki któremu poeta miał okryć się »chwałą roku dziewięćdziesiątego szóstego«, są bardziej subtelne aniżeli utwory Dehmla czy Liliencrona. Zbiór ten ukazał się drukiem w pierwszych dniach grudnia i jak zawsze poszczególne jego egzemplarze René rozesłał do przyjaciół, znajomych oraz swych »mistrzów«, umieszczając na każdym z nich staranne dedykacje. Egzemplarze przeznaczone dla rodziców były dla niego – jak się zdaje – najważniejsze. Ta nowa książka, ukazująca się na jego dwudzieste pierwsze urodziny, mogła służyć mu – a miał podstawy, by żywić takie przeświadczenie – za usprawiedliwienie i potwierdzenie słuszności decyzji, jaką był powziął co do swej przyszłości. Jako dedykację dla ojca, w nadziei, »iż będzie to nowy dowód prawdziwości moich dążeń artystycznych«, umieścił na karcie przedtytułowej książki długi wiersz, w którym przedstawił swoje życie niczym przyjemną konną przejażdżkę przez tchnące wiosną doliny ku odległym wzgórzom; on sam galopuje naprzód, a każdy jego dzień wypełnia młodzieńcza przygoda, w harmonii ze światem zaklętym w marzeniach i pieśniach – »Tyś, papo, mym najlepszym przyjacielem, okazujesz mi wielką troskliwość, lecz pewnego dnia zobaczysz, że zdołam osiągnąć to, co zamierzyłem. Będę zbierać srebro z gwiazd, a słońce samo przyjdzie do mnie, by podarować mi złoto – aliści nie przyniesie go <em>profesorowi</em>, nie <em>sędziemu</em>, tylko Twojemu wiernemu, pełnemu wdzięczności synowi – poecie!« Wierszowana dedykacja w egzemplarzu dla »drogiej, dobrej Mamy« jest nieco bardziej tajemnicza. W krótkim wierszu René wspomina czasy zmagań i poszukiwań, »urojenia, łopocąc czarnymi skrzydłami, latały w śnieżycy kwiatów moich pragnień«; »lecz pokonałem je i widzę głęboko w sobie pokój i spełnienie, a wokół mnie słychać bicie dzwonów, jak gdybym szedł w niedzielny czas&nbsp;…«.</p>

<p>Mistrza Detleva wzywał do boju przeciwko filistrom: »Attaque! Naprzód do walki przeciw nienawiści i szyderstwu, pod <em>twoim</em> stoimy sztandarem, Liliencronie!« René słyszał o skromnych warunkach życia poety; w trakcie rozmowy z von Scholzem na temat ewentualnej pomocy, na jaką Liliencron mógłby liczyć ze strony swych młodych wielbicieli, wpadł na pomysł, by przy okazji pobytu w Pradze, dokąd wybierał się na Święta Bożego Narodzenia, wygłosić wykład połączony z prezentacją fragmentów utworów mistrza. W ten sposób mógłby pozyskać dla niego nowych czytelników, a dzięki wpływom z prelekcji wspomóc autora i ulżyć jego niedoli. Nic nie stało na przeszkodzie, by René wystąpił publicznie z tak znaczącym odczytem w swym rodzinnym mieście – Praga ujrzałaby jednocześnie swego utracjusza jako człowieka sukcesu, dla którego należy okazywać szacunek. Aby podkreślić swą niezależność, Rilke nie zatrzymał się u ciotki w mieszkaniu przy Wassergasse. Jest rzeczą znamienną, iż tym przedsięwzięciem starał się zainteresować także czeskich literatów. Odczyt odbył się 13&nbsp;stycznia roku&nbsp;1897 w siedzibie »Deutscher Dilettantenverein« przy Graben. Pomimo zdecydowanie powściągliwych komentarzy, jakie ukazały się nazajutrz, René był z siebie wielce zadowolony: »Jeszcze dziś posyłam naszemu drogiemu Detlevowi 300&nbsp;marek wraz z zapewnieniem o pozyskaniu licznych nowych wielbicieli« – napisał do von Scholza. »Niech żyje Liliencron!«</p>

<p>Nie było w tym wiele przesady, gdyż niedługo potem, w maju, Liliencron otrzymał zaproszenie do czeskiej stolicy – była to jego pierwsza wizyta w Pradze od czasu, gdy jeszcze jako porucznik kawalerii przybył tam wraz z pruską armią w czasie inwazji w roku&nbsp;1866. Poetę przyjęto niebywale entuzjastycznie. Wiele lat później Rilke wspominał swojego mistrza jako człowieka, który jemu, »dziecku miasta, brnącemu pośród łez ścieżką w poszukiwaniu indywidualnego stylu«, wskazał drogę ku »rozległym stepom« prawdziwego życia. Niedługo przed śmiercią napisał, iż nigdy nie byłby w stanie zapomnieć o tym, »że to właśnie Detlev von Liliencron jako jeden z pierwszych dodał mi otuchy&nbsp;… Kiedy rozpoczynał swe listy owym wspaniałym »Mój drogi René Mario«, wydawało mi się wówczas, (i zadawałem sobie wiele trudu, by podzielić się tym z moją rodziną), że słowa te są dla mnie najpewniejszym drogowskazem ku przyszłości«.</p>

<p>Nim nadszedł luty, René przeprowadził się do nowego mieszkania przy Blütenstraße, biegnącej w północnej części miasta, bliżej dzielnicy artystycznej Schwabing. W towarzystwie czuł się coraz bardziej swobodnie i pewnie; gorliwie uczestniczył w wieczorach towarzyskich, jakie prawie każdego dnia urządzali w swych domach pisarze, artyści, dyrektorzy muzyczni i luminarze teatru. W jego listach nic nie wskazuje na to, iżby tęsknił za cichymi, samotnymi chwilami tworzenia. Wręcz przeciwnie; powtarzanie najnowszych plotek z kręgów literackich, żywe opisy szalonego karnawału – istotnie, całkiem to nowe doświadczenie dla młodzieńca z Czech, recenzje bieżących inscenizacji teatralnych – wszystko to dowodzi, iż życie towarzyskie i kulturalne przykuwało nad wyraz jego uwagę. Poza ową raczej nużącą bieganiną, jak również przynajmniej kilkoma wykładami na uniwersytecie, jego dni wypełniał »żmudny trud« przygotowywania następnych zeszytów <em>Wegwarten</em> oraz manuskryptu kolejnego tomu poezji.</p>

<p>Mimo wszystko René znajdował czas na poszukiwanie własnej drogi twórczej. Co prawda – w przeciwieństwie do Ewalda Tragy, swego alter ego – nie obudził się pewnego dnia w Monachium, odkrywszy swój światopogląd, niemniej w trakcie tych właśnie miesięcy rozmyślał poważnie o »rzeczach ostatecznych«, a jego wyobrażenia religijne zaczynały przybierać formę, która miała pozostać niezmienna przez całe życie poety. Jakkolwiek nie aprobował zbytniej łatwowierności, z jaką jego matka przyjmowała wszystko, co nadprzyrodzone, to jednak pociągały go tajemnice pozazmysłowych doświadczeń, czego należało oczekiwać od człowieka, któremu talent miał pozwolić wyrazić to, co duchowe i wizjonerskie. Ochoczo rozczytywał się w najnowszych pismach barona du Prela na temat spirytyzmu. W słowach skierowanych do ich autora René wyraził nadzieję, że być może będzie mu dane »słowem i piórem stać się jednym ze sprzymierzeńców nowej wiary, która wznosi się ponad krzyże kościelnych wieżyc«. Owładnęło nim bowiem uczucie, iż dzięki swym <em>Wizjom Chrystusowym</em> (<em>Christus–Visionen</em>) uda mu się zbliżyć do owej wspólnoty.</p>

<p>Znajomość tego cyklu długich wierszy, od których publikacji ostatecznie odstąpił, wydaje się nieodzowna dla właściwego zrozumienia jego świata religijnych wyobrażeń. Ewald Tragy przed wyjazdem z Pragi »utracił swego Boga« – René Rilke utracił nie Boga, lecz Chrystusa. Już w wierszu »Wyznanie wiary« (»Glaubensbekenntnis«), pochodzącym z roku&nbsp;1893, acz nieogłoszonym drukiem, wyjawił swą niechęć wobec »pułapki chrześcijaństwa«, wobec ewangelii głoszącej nagrodę na tamtym świecie za wyrzeczenie się tego świata. »Jestem skłonny zadowolić się tym <em>jednym jedynym</em> światem&nbsp;… Nauka, której się oddaję, nauka ta zwie się miłością. Ona jest moją religią.« W tym samym czasie powstał wiersz »Chrystus na krzyżu« (»Christus am Kreuz«), w którym poeta napisał:</p>

<p>Człowiekiem był, jak ja – lecz nazbyt</p>

<p>pokładał ufność w swoje własne siły.</p>

<p>Był pełen szlachetności – wzniosłe cele</p>

<p>wytyczył sobie. To <em>jedno </em>wszak umniejsza jego wielkość:</p>

<p>iż wyrzekł się w bezmiarze swoich uczuć</p>

<p>pozostać też skromnym człowiekiem. …</p>

<p>… wstyd wolał znosić, obelgi i szyderstwa&nbsp;–</p>

<p>wybrał cierpienie, ból i umieranie,</p>

<p>krzyżową śmierć – lecz przecież – jako Bóg.</p>

<p>Teraz już wiem, dlaczego go nie wielbię,</p>

<p>miłości ni modlitwy złożyć nie mogę mu w darze:</p>

<p>Albowiem jako człowiek ocaliłby swą boską wielkość,</p>

<p>Lecz jako Bóg objawił ludzką małość.</p>

<p>W potężnych, niekiedy przerażających <em>Wizjach</em> René przedstawia Chrystusa we współczesnym świecie, jako postać zdjętą wieczną skruchą za swe fałszywe nauki oraz zarozumiałość, z jaką postawił siebie pomiędzy Bogiem a człowiekiem. Gnany przez świat niczym suchy liść, przypomina Aswerusa–Żyda Wiecznego Tułacza, który »każdego dnia umiera, by się na nowo narodzić«, jest »wieczną ułudą«, »wiecznym przekleństwem tego świata«, co przestrzega ludzi, przede wszystkim dzieci, przed samym sobą. W objęciach nierządnicy szepce do niej:</p>

<p>Przybyli kiedyś skarżyć mnie przed trybunałem …</p>

<p>… <em>Czyś ty jest synem Boga?</em> … </p>

<p>A jam odkrzyknął ku nim: <em>Czegóż chcecie? Tak, jam jest</em>.</p>

<p><em>I tron mój po prawicy mego Ojca!</em></p>

<p>Niewiasto, skąd twój śmiech? Więc pluń mi w twarz,</p>

<p>Wiem, zasłużyłem na twe drwiny.</p>

<p>I moją skruchę. Nie, ja nim nie jestem,</p>

<p>Nie jestem Bogiem! …</p>

<p><em>Wizje Chrystusowe</em>, w późniejszym czasie powiększone o kolejne części, jeszcze przez ponad dwadzieścia lat po śmierci autora pozostały w rękopisie. Dopiero wówczas, wraz z ogłaszaniem drukiem następnych tomów listów poety, uwidoczniło się jego głębokie przekonanie, iż Chrystus był niepotrzebnym pośrednikiem pomiędzy człowiekiem a Bogiem – ku konsternacji tych, którym Rilke w znanym w owym czasie, opublikowanym już dziele, jawił się jako poeta–kaznodzieja o zasadniczo chrześcijańskiej orientacji. W liście z roku&nbsp;1912, pisanym w Hiszpanii, mówi on o swym »zgoła bezwzględnym antychrześcijaństwie«, sławiąc przy tym Mahometa za jego bezpośredni kontakt z Bogiem, »bez pośrednictwa Chrystusa, do którego, jak przez telefon, nieustannie kieruje się pytanie: Halo, kto tam?, na które nikt nie odpowiada«. Pominąwszy zawarte w <em>Wizjach</em> wyznanie wiary, porusza nas w tych wierszach przede wszystkim siła poetyckiej wypowiedzi. Czyż to nie ironia, że René, tak bardzo pragnący potwierdzenia swego talentu, czuł, iż tych właśnie poezji, w których po raz pierwszy objawia się w sposób wyraźny geniusz ich autora, nie będzie mógł ogłosić drukiem.</p>

<p>Nieomal stałym gościem René w porze obiadu był Wassermann – ów »niski, chmurny mężczyzna o szerokich ramionach, w wyświechtanym surducie«. Rilke miał powody, by żywić wdzięczność dla pisarza za jego trzeźwe podejście do literatury, którą traktował jako pewien rodzaj pracy, nie zaś wytwór wzniosłych teorii estetycznych, tudzież za to, iż w swej twórczości starał się powściągać skłonności do wszystkiego, co mgliste i nieokreślone. Wassermannowi zawdzięczał także wprowadzenie w świat utworów Turgieniewa, a w szczególności Duńczyka Jensa Petera Jacobsena, »samotnego poety«. Na wiele lat Jacobsen pozostanie jego »towarzyszem w krainie ducha i teraźniejszością dla umysłu; to, że nie ma go już pośród żyjących, wydaje mi się dokuczliwą stratą«. Dzięki swej »łagodności, tajemniczej lirycznej delikatności« – pisał Stefan Zweig – Jacobsen stał się w Niemczech na przełomie wieków »poetą poetów« dla całego pokolenia, zaś pełna melancholii historia miłosna <em>Niels Lyhne</em> jego <em>Wertherem</em>. W powieściach Jacobsena pojawiają się liczne tematy późniejszych dzieł Rilkego: niesłyszalna muzyka duszy, urok starych mebli, koncepcja, iż wszystkie bóstwa są wytworem człowieka, żądza wiedzy, którą pałał Lyhne, myśl, iż każdy człowiek winien umrzeć własną śmiercią (<em>Maria Grubbe</em>). »Nie umiem powiedzieć, jak poznałem te książki; lecz byłem zdecydowany związać z nimi me życie,« – pisał Rilke w roku 1907 – »gdyż to im przede wszystkim zawdzięczam gotowość niewybiórczego postrzegania rzeczy oraz determinację, by patrzeć na świat z podziwem; to one utwierdzają we mnie&nbsp;… wewnętrzne przekonanie, że nawet dla tego, co w nas nieuchwytne i najbardziej niezrozumiałe, istnieją w przyrodzie zmysłowe ekwiwalenty, które kiedyś z pewnością odnajdziemy.«</p>

<p>Wśród licznych nowych przyjaciół, jakich René poznał w Monachium, znalazły się Mathilde Nora Goudstikker i jej siostra Sophie, które prowadziły wspólnie atelier fotograficzne »Elvira«. René odwiedził je po raz pierwszy w towarzystwie młodego amerykańskiego studenta Nathana Sulzbergera, pozwalając się przy okazji sfotografować. Te młode, niezależne siostry były istotnie prawdziwymi »modernistkami«, szczególną zaś sympatią René darzył Norę. Na ferie wiosenne matka zaprosiła go do Arco, miejscowości położonej nad jeziorem Garda w Tyrolu Południowym, podówczas wchodzącym jeszcze w skład Cesarstwa Austriackiego. Jako że René nie miał zbyt wiele pieniędzy, z zadowoleniem przyjął propozycję matki, iż pokryje wszelkie jego wydatki. Dodatkową zachętą była nadzieja, iż spotka tam, choćby na krótko, Norę Goudstikker. W Arco zawitał 16&nbsp;marca; wkrótce dowiedział się, że w te okolice przybył również Sulzberger i zamieszkał w pobliskim Riva. René nie mógł oprzeć się pokusie, by przyjąć wspaniałomyślne zaproszenie swego przyjaciela na trzytygodniową wyprawę przez Włochy, jednakże w poczuciu dumy zgodził się spędzić tylko kilka dni w Wenecji. Zachwycony perspektywą podróży, podczas której miał po raz pierwszy ujrzeć to miasto, zaczął studiować wszystko, co tylko mógł zdobyć na temat Wenecji, nie wyłączając »całkowicie niewspółczesnego« opisu zawartego w <em>Podróży do Italii</em> pióra Goethego.</p>

<p>Owe cztery dni spędzone w Wenecji René przyrównywał do »złocistej kopuły« wieńczącej »pałac pełen niebiańskich skarbów«, jak określił swe trzytygodniowe wakacje. »Patrzę, patrzę i jestem jak dziecko«. Ta »bajka wykuta w kamieniu« przewyższyła wszelkie wyobrażenia z czasów jego dzieciństwa. Wraz z przyjacielem zagłębiali się w labirynt miasta, które – oprócz Paryża – Rilke miał poznać najlepiej i najbardziej pokochać spośród miast europejskich. Przechadzając się po weneckich mostach, niespodzianie znaleźli się w ślepym zaułku, otoczeni przez gromadkę śmiejących się dzieci, które domagały się od nich okupu. Podzielali zachwyt Goethego nad mistrzowskimi dziełami Palladia, przede wszystkim nad krużgankami Maria della Carità; przedzierali się przez starą dzielnicę żydowską, której domy sprawiały wrażenie, »jak gdyby w beznadziejnym zwątpieniu wyciągały swe uschłe ramiona ku ponuremu niebu«, »a ich okna bez szyb oraz małe lękliwe wrota prowadziły ku zimnym, uśpionym, zaniedbanym korytarzom« – miejsce to, poprzez swe odosobnienie, przywodziło mu na myśl praskie getto. Dźwięki bijących o północy dzwonów wydawały mu się niczym »odgłosy z nieskończoności, unoszące się nad laguną z ciężkim łopotem skrzydeł«, zmuszając go, by uniósł się z poduszek, targany niepewnym uczuciem, iż spotka go coś nowego, co go »uczyni o wiele lepszym albo nieszczęśliwym – wszak z pewnością zupełnie odmieni«. W napisanych w owych dniach »licznych wierszach«, którymi przeplatał swoje długie, wypełnione wrażeniami listy do Nory Goudstikker (niektóre z nich umieścił poeta w następnym, przygotowywanym na koniec roku tomiku poetyckim <em>Adwent</em>), zdołał utrwalić atmosferę »tej najbardziej niezwykłej spośród wszystkich historycznych osad«. »Obfitość nowych wrażeń«, których doznał, miała jednak dopiero później przybrać swój artystyczny kształt.</p>

<p>Pierwszego kwietnia René powrócił do Austrii; następnego dnia, z Bolzano, podziękował ze szczerego serca Sulzbergerowi za to, iż dzięki niemu mógł tego wszystkiego doświadczyć. Kiedy przybył do Merano na spotkanie z matką, Austria wydała mu się zupełnym przeciwieństwem Włoch. W Italii czuł się niczym »mały doża«, teraz zaś stał się na powrót wpisem w urzędniczej statystyce; przy każdym moście »jakiś kategoryczny imperatyw« przypominał mu o obowiązku podatkowym: »9 grajcarów za przejście w jedną stronę, 9 grajcarów za powrót. Uznałbym rzecz za niesprawiedliwość niepojętą, gdyby Wenecja miała pozostać pod panowaniem Austrii. Cesarsko–królewska administracja omotuje swym szarym porządkiem to, co najbardziej urocze w poezji.« René znalazł jednak także i milsze, bliższe człowiekowi otoczenie aniżeli tylko »marmurowe domy« Wenecji: podziwiał zamki, które niczym starcy oddawały się w słońcu marzeniom, pełne wdzięczności za każdy nowy dzień; spotkał prostych, zacnych ludzi, którzy rzeźbili postać Chrystusa wedle własnych, całkiem odmiennych wyobrażeń: »w stroju chłopa z Eisacktal, w pończochach sięgających kolan i ze spiczastym kapeluszem w dłoni«, jako strudzonego wędrowca, przybywającego z daleka. W skąpanych słońcem, świetlistych dolinach Tyrolu Południowego odżyło w nim uczucie, którego był już doświadczył w Wenecji, przeczucie czegoś nowego, jakby »wielkie przygotowanie« na spotkanie z Nieznanym.</p>

<p>Kiedy tydzień później powrócił do Monachium, zdaje się, iż powziął już stanowczą decyzję. W jakiś sposób pragnął zerwać krępujące go więzy rodzinne, rzucić studia i całkowicie poświęcić się pisarstwu. Przerwać studia uniwersyteckie było łatwo, trudniej natomiast znaleźć źródło utrzymania, niezależne od rodziny. Von Scholz, na którego uroczystościach weselnych w pierwszych dniach marca René był obecny, zaprosił go na Święta Wielkanocne do swych rodziców, mieszkających w Konstancji. Tuż przed wyjazdem René nadzwyczaj starannie zredagował list do Ludwika Ganghofera, w którym opisał mu swe kłopoty i przypomniał o jego wcześniejszej obietnicy wszelkiej możliwej pomocy. Pominąwszy Maxa Halbe, który skierowane doń słowa młodego poety, pełne uwielbienia i podziwu, przyjmował z niejaką powściągliwością, Ganghofer był jedynym spośród cenionych pisarzy starszego pokolenia, z którym René nawiązał bliższy kontakt. Napisawszy do Ganghofera entuzjastyczny list o jego dramacie <em>Meerleuchten</em>, sam nabrał otuchy, kiedy ten wyraził swoje uznanie dla jego prób poetyckich. Miał też nadzieję, iż dzięki poważaniu i wpływom Ganghofera uda mu się znaleźć jakąś posadę w wydawnictwie lub redakcji, która zapewniłaby mu choćby skromne dochody.</p>

<p>List ów był pierwszym spośród wielu podobnych, jakie Rilke napisze przez następne lata – klasycznym przykładem konsekwentnego dążenia do celu, jaki sobie wytknął. Jeszcze bardziej rzeczowo niż w liście, który dwa lata wcześniej skreślił do Vally, opisał »wielce czcigodnemu mistrzowi« historię swego »mrocznego dzieciństwa«, szkołę wojskową, lata spędzone w Linzu oraz prywatne studia, na które mógł sobie pozwolić dzięki wspaniałomyślności stryja. »On zabrał, zda mi się, do grobu przekonanie, iż ze mnie nic dobrego nie wyrośnie. Brak też jakichkolwiek postanowień w jego testamencie, prócz tego jedynie, iż jego córki, moje kuzynki, mają mnie wspomagać w okresie nauki aż do matury, a potem, ewentualnie, w czasie studiów uniwersyteckich.«</p>

<p>Lecz w ciągu tych dwu lat studiów stale towarzyszyło mi uczucie, iż obie damy traktują mnie wyłącznie jako uciążliwy obowiązek. Jeszcze większą przykrość sprawia mi poniżające poczucie bezradnej zależności, i to w moim wieku, kiedy inni są już w stanie utrzymywać swych rodziców. I jeszcze to: nie widzę przed sobą na tej drodze <em>żadnego celu</em>. Toż to ciągle trzeba mi pieniędzy; i jeśli nawet zostanę doktorem i nie skarłowacieję jako podrzędny korepetytor gimnazjalny – to przecież znów będę potrzebował pieniędzy, by dociągnąć do jakiej profesury, do której wcale mi nie spieszno.</p>

<p>Z dniem każdym widzę coraz wyraźniej, iż miałem prawo przeciwstawić się ze wszystkich sił ulubionemu twierdzeniu moich krewnych: iż sztuką jest to, czym się człek zajmuje przy sposobności, w wolnych chwilach, po powrocie z kancelarii etc. Zdanie to budzi we mnie grozę. Oto moje wyznanie wiary: kto nie poświęci wszystkich swych pragnień i wartości dla sztuki, ten nigdy nie zdoła osiągnąć najwyższego celu. Taki człowiek w ogóle nie jest artystą. I nie będzie to bynajmniej dowodem mojego zarozumialstwa, jeśli wyznam, iż ja czuję się artystą, być może słabym na siłach i nieśmiałym jeszcze w swej odwadze, wszak świadomym świetlanych celów, powagi, wspaniałości i prawdziwości artystycznego tworzenia. Nie traktuję sztuki jako męczeństwa, lecz jako walkę, jako zmaganie się tego wybrańca z sobą samym i ze swym otoczeniem, by z czystym sercem zmierzać ku najwyższemu celowi, temu jedynemu świętu i całej potomności hojną ręką rozdawać ze swego bogatego skarbca pojednania. Lecz trzeba temu poświęcić się bez reszty! Nie tylko kilka wolnych chwil, wypełnionych znużeniem.&nbsp;…</p>

<p>Nie wiem, czy przypadkiem nie patrzy Pan na mnie z politowaniem wobec takiego wybuchu młodzieńczej porywczości, lecz mam nadzieję, że mi wybaczy. Właśnie rzucam studia uniwersyteckie. Czas nadszedł. Drogi Doktorze, sam zaofiarował mi Pan kiedyś swoją pomoc, jeślibym jej potrzebował. Tak zatem – oto jestem. Chciałbym, poprzez umowę z jakimś wydawcą lub stałą współpracę z gazetą, zarabiać na swe utrzymanie. Pragnę oszczędzić moim kuzynkom wydatków, a rezygnując z comiesięcznej sumy, ofiarowanej mi przez mego drogiego i chorowitego ojca, umożliwić mu powrót do zdrowia. Nie mogę spokojnie oddać się pracy, nim tak się nie stanie. Wszak sam potrzebuję niewiele.</p>

<p>Następnie René wyliczył swoje ukończone już utwory: <em>Wizje Chrystusowe</em> (Michael Conrad rozważał publikację pięciu z nich w czasopiśmie <em>Die Geselschaft</em>), które jednak – podobnie zresztą jak dramat <em>Zmrożenie</em>, trzy inne jednoaktówki oraz obszerny zbiór poezji – nie miały jeszcze ustalonego wydawcy; poza tym tom opowiadań, który został przedłożony do oceny w berlińskim wydawnictwie Schuster&amp;Loeffler. »I gdybym tylko mógł tworzyć w ciszy i spokoju!&nbsp;… Tak oto pełen serdecznej ufności składam to moje wyznanie w Pańskie łaskawe ręce i proszę szczerze o radę, o pomoc.« Po Świętach Wielkanocnych – proponował René – mogliby się rozmówić osobiście. »Może być Pan pewien, iż nigdy nie przyniosę Panu wstydu, jeśli mnie Pan komukolwiek poleci.« Nie ma wątpliwości co do szczerości jego słów; godne podziwu jest również i to, że wstawił się jeszcze za swą »drogą koleżanką« Franziską hrabiną Reventlow, »która także współpracuje z czasopismem Fischera oraz innymi, zdobyła już sobie nazwisko, lecz znalazła się w sytuacji nie do pozazdroszczenia.« Był przy tym pewien, iż mistrz nie pogniewa się na kogoś, kto sam potrzebując pomocy, pragnie też pomóc innym.</p>

<p>Franziska, córka szlachcica z północnych Niemiec, starsza od René o cztery lata, istotnie znalazła się w trudnej sytuacji. Po nieszczęśliwych latach dzieciństwa i młodości spędzonych w Husum oraz Lubece, będąc osobą upartą i żyjąc w niezgodzie ze swymi rodzicami, ściśle przestrzegającymi konwenansów, zdobyła wykształcenie i została nauczycielką. W okresie studiów przyłączyła się do młodzieżowych ruchów rewolucyjnych, których patronami byli Ibsen i Nietzsche, a hasłem – wolna miłość. Jedynym jej marzeniem było jednak malarstwo. W roku&nbsp;1894 poślubiła w Hamburgu młodego adwokata, którego po roku przekonała, by pozwolił jej studiować sztukę w Monachium. Tam też liczne romanse przywiodły ją na skraj załamania, zaś w styczniu roku&nbsp;1897 okazało się, że jest w ciąży. Jej mąż, któremu wszystko wyznała, wystąpił o rozwód. To przygnębienie i uczucie samotności, to znów radość macierzyństwa, któremu oddała się z wielką odwagą i poświęceniem, na przemian napełniały jej serce. A na domiar tego – Rilke! »Każdego ranka w mojej skrzynce na listy znajduję wiersz. To mi się podoba!« Przez cały czas uskarżała się na brak pieniędzy, niemniej dzięki tłumaczeniom, opowiadaniom oraz artykułom publikowanym w prasie mogła się jeszcze jakoś utrzymać. René wraz z resztą przyjaciół próbowali jej pomóc. To z nim wybrała się na Święta Wielkanocne do Konstancji (co prawdopodobnie było powodem »pustych kieszeni«, o których – wszak bez słowa skargi – napomknął później w liście do matki). Sam miło wspominał tę podróż, po latach zaś pisał do Franziski: »Czułem, że uczyniłem dobrze i byłem Pani potrzebny, choć przecież nic nie mogłem dla Pani uczynić&nbsp;… niczym anioł stróż z drewna, lecz – bądź co bądź – anioł stróż&nbsp;…«. Okoliczności te stały się bez wątpienia inspiracją do napisania kolejnej jednoaktówki zatytułowanej <em>Höhenluft</em> (<em>Powietrze wysokogórskie, Czyste powietrze</em>). Bohaterka tej sztuki, samotna matka, w podobny sposób okazuje pogardę względem konwenansów, jak również determinację, by, zachowując niezależność, odnaleźć własną drogę do szczęścia.</p>

<p>René jednakże utwór ten zadedykował Norze Goudstikker, do której pisał z Konstancji; spotykał ją też często w Monachium. Wydaje się, iż w owym czasie nabrał pewności siebie, ująwszy przyszłość w swe uzdolnione dłonie. Po spotkaniu z Ganghoferem, pod koniec kwietnia roku&nbsp;1897, poeta utwierdził się, przynajmniej po części, w swym przeświadczeniu. Jak donosił Norze, ich rozmowa toczyła się w serdecznej atmosferze: »zachęcił mnie, bym wszystkie moje nowele wycofał od Schustera i Loefflera i przekazał w jego ręce, gdyż ma zamiar przedstawić je swemu wydawcy – jeśli sam uzna, iż warte są rekomendacji.« René bezzwłocznie przesłał Ganghoferowi wybór dwunastu nowel. »Jego wydawca ma opinię człowieka, który dobrze płaci&nbsp;… Nadzieja&nbsp;ta … wraz z myślą o powrocie do mej wspaniałej samotności oraz cichych wspomnień o Pani, napełniła mnie radością i błogim uczuciem zadowolenia«.</p>

<p>Niemniej, jego sytuacja właściwie nie uległa zmianie; wciąż był zależnym od rodziny studentem, jeśli nie zgoła synem marnotrawnym. Wydawało się jednak, iż nastanie dlań czas pełen »spokoju tworzenia«, jego plany nowych przedsięwzięć przybierały realne kształty, przyszłość zaś nie napełniała go trwogą, kiedy spoglądał »ku jej odległym horyzontom«. Zagłębiony w swej »świętej samotności, bogatej, czystej i rozległej niczym budzący się ogród«, pracował zwykle do późnego popołudnia, po czym zachodził do Wiener Café, by tam przejrzeć gazety (wyłącznie felietony, »od polityki stronię niczym od zarazy«), albo spacerował po Ogrodzie Angielskim. Ów »żywot pustelnika« urozmaicały czasem wizyty w teatrze oraz wieczory spędzane w towarzystwie Nory, kiedy to recytował jej swe wiersze lub siedzieli razem w braterskiej wspólnocie, pogrążeni w milczeniu.</p>

<p>Noszę w sobie tysiące dzikich pytań.</p>

<p>A kiedy je wypowiem, słychać tylko echo,</p>

<p>i znikąd odpowiedzi. Wszak pośród moich dni</p>

<p>stoją one wszystkie jak strażnicze wieże,</p>

<p>i widzę ich szczytów tęsknotę sterczącą ku niebu,</p>

<p>potrącającą gwiazdy wszechświata.</p>

<p>I kiedyś przebudzą się w nich dzwony –</p>

<p>a dzień ten będzie dla mnie świętem.</p>

<p>Lecz ja szukam tej jednej, która w dzwony</p>

<p>uderzać może i trzymać ukryte powrozy;</p>

<p>nie szukam tam, gdzie tłum jak sfora mnie otacza,</p>

<p>w trwodze wybieram nowe obce drogi.</p>

<p>A kiedy ją znajdę, dzień ten będzie świętem,</p>

<p>i zerwę je dla siebie z nieboskłonu,</p>

<p>i zmuszę, by stanęło nad tym świata brzegiem –</p>

<p>a moja rozkosz zbudzi setki głosów.</p>

<p>Przeczucie, które ogarnęło go w Wenecji, iż spotka go coś nowego, co go »uczyni o wiele lepszym albo nieszczęśliwym – wszak z pewnością zupełnie odmieni«, miało się wkrótce sprawdzić. Oto w jego życiu pojawiła się ta, której z uczuciem nieokreślonej tęsknoty poszukiwał.</p>

<p><strong>2</strong></p>

<p>»Być może Bóg jest w życiu jedynie znakiem tego, co ma nadejść.«</p>

<p>H. G. Wells <em>»The Undying Fire«</em></p>

<p>Wieczorem 12&nbsp;maja roku&nbsp;1897, w domu Jakoba Wassermanna, René został przedstawiony »dwu wspaniałym kobietom« – jak relacjonował później swej matce – »sławnej pisarce Lou Andreas-Salomé oraz podróżniczce po Afryce Friedzie von Bülow«. Obie panie dopiero co przybyły do Monachium, gdzie zamierzały spędzić kilka miesięcy, i zamieszkały w pensjonacie przy pobliskiej Schellingstraße. Bez wątpienia René pragnął w swym liście wywrzeć na matce wrażenie, albowiem słowo »osławiona« miast »sławna« lepiej opisywałoby Lou Andreas-Salomé w tamtym okresie. Piętnaście lat wcześniej Lou była autorką głośnego skandalu, kiedy to odrzuciła starania Nietzschego o jej rękę, po czym kilka miesięcy spędziła wspólnie z nim oraz Paulem Rée, tworząc swego rodzaju <em>ménage à trois</em>. Ów związek wzbudził sensację i przyniósł jej większy rozgłos aniżeli książki o Nietzschem i Ibsenie oraz trzy powieści.</p>

<p>Louise von Salomé urodziła się w roku&nbsp;1861 w St.&nbsp;Petersburgu jako córka rosyjskiego generała, wywodzącego się z rodziny hugenockiej, oraz matki Niemki. Dość wcześnie dała się poznać jako osoba inteligentna i spragniona wiedzy. Po śmierci ojca podróżowała wraz z matką po całej Europie; jako studentka teologii i filozofii w Zurychu była jedną z pierwszych kobiet, które podjęły studia uniwersyteckie, wywierając tym olbrzymie wrażenie w kołach intelektualnych, szczególnie w Rzymie w kręgu Malwidy von Meysenbug. Urzekała swą niepospolitą urodą; chociaż jako osoba całkowicie »wyemancypowana« gardziła wszelkimi konwenansami, niemniej prowadziła życie, w którym – wbrew wszelkim pozorom – miłość do mężczyzn nie miała większego znaczenia. Była jedyną córką w rodzinie i »w każdym mężczyźnie, nieważne kiedy go spotkałam w mym życiu, zawsze kryło się coś z brata«. Rée był i pozostał uosobieniem przyjaźni i nie mógł nigdy zostać jej kochankiem. Oświadczyny Nietzschego zdecydowanie odrzuciła, mimo iż tak bardzo fascynował ją intelektualnie. Kiedy w roku&nbsp;1887 zgodziła się ostatecznie poślubić Friedricha Carla Andreasa, profesora w Instytucie Języków Orientalnych w Berlinie – zresztą pod wpływem jego samobójczej próby – również i jego nadzieje okazały się złudne. Nieustępliwie twierdziła, iż prawdziwe małżeństwo musi się realizować w jakimś wyższym wymiarze niż tylko poprzez kontakt fizyczny – »we dwoje na klęczkach«, wyraziła się kiedyś – i po pięciu niemal latach zdołała go przekonać, że to właśnie stanowi w istocie podstawę zrównoważonego i szczęśliwego związku, w którym każde z partnerów może prowadzić własne, niezależne życie. Dla świata ów związek był co prawda zwykłym małżeństwem z rozsądku, lecz Lou nigdy nie zważała na opinię innych ludzi i mogła swój ideał wyznawać do końca życia. Tymczasem wszakże, w swym – jak to określił Nietzsche – »zwierzęcym egoizmie« korzystała ze swobody, podróżując dokąd i kiedy tylko miała ochotę, zagłębiając się w studia i oddając pisaniu. W Monachium, dzięki swej nieprzeciętnej osobowości, od razu skupiła na sobie uwagę. Spotykała się z Maxem Halbe i Frankiem Wedekindem, których poznała już wcześniej w Berlinie, szybko też zawiązywała nowe przyjaźnie – z Wassermannem, Eduardem księciem von Keyserling, Conradem oraz młodym architektem Augustem Endellem.</p>

<p>René Rilke, jak wielu innych przed nim i po nim, od razu uległ jej urokowi. Musiał podziwiać ją już od dawna, gdyż Lou – jak wspominała po latach – otrzymywała od pewnego nieznajomego listy z wierszami, pisane tą samą ręką, co i list, jaki przysłał jej René po ich pierwszym spotkaniu. Wyznał jej, iż owa »godzina zmierzchu«, jaką z nią spędził, nie była dla niego pierwszą. Zimą, kiedy pisał <em>Wizje Chrystusowe</em>, Conrad przysłał mu esej jej pióra, zatytułowany »Jezus–Żyd«. René przeczytał go niczym objawienie, ponieważ to, co sam próbował wyrazić poetyckim słowem w swych <em>Wizjach</em>, z kart jej eseju emanowało tak ogromną mocą i mistrzostwem. »Była to osobliwa godzina zmierzchu, o której wczoraj znów musiałem rozmyślać&nbsp;… Albowiem esej Pani ma się tak do mych wierszy, jak marzenie do rzeczywistości, jak pragnienie do spełnienia«. Od owej samotnej godziny z utęsknieniem wyczekiwał kolejnego spotkania. Swej wdzięczności nie mógłby wyrazić w obecności innych osób, stąd też żywił nadzieję, iż może kiedyś będzie mu dane przeczytać jej kilka własnych wierszy. Istotnie, autorka, przedstawiając w swym eseju Jezusa jako człowieka, geniusza religii, wszak nie jako Boga, szczegółowo analizuje przemianę jego śmierci na krzyżu, ukazaną w swym historycznym wymiarze, w symbol nowej religii, ową »spójną i użyteczną wiarę«, wspierającą się na idei zmartwychwstania, »nie do przyjęcia ze względów historycznych«. List René należy zatem odczytać jako wyraz »wstrząsu«, jakiego doznał po przeczytaniu artykułu, a ton, w jakim jest utrzymany, pełen uwielbienia i czci, świadczy o tym, iż młody poeta koniecznie pragnął zainteresować Lou swoją osobą.</p>

<p>Sytuacja ta nie była dla Lou w żadnym razie niezwykła; mimo to nawet ona nie zdołała oprzeć się uporczywości, z jaką René w nadchodzących tygodniach będzie zabiegać o jej względy. Następny wieczór Rilke spędził w teatrze w towarzystwie Lou, Endella oraz sióstr Goudstikker. Po przedstawieniu wszyscy udali się w wesołych nastrojach do restauracji Schleicha na kolację, która przeciągnęła się do pół do drugiej w nocy, po czym René wraz z Endellem odprowadzili Lou do domu. Trzy dni później, przed kolejną wizytą w teatrze – tym razem w towarzystwie Friedy von Bülow – René spotkał się z Lou sam na sam i przeczytał jej kilka <em>Wizji</em>. Podarował jej również egzemplarz tomiku <em>Uwieńczony marzeniem</em> z wierszowaną dedykacją. Często zasiadali w pensjonacie do wspólnej kolacji; poeta pokazał jej także rękopisy swych jednoaktówek. Kiedy nie mógł się z nią zobaczyć, był niepocieszony: »Włóczyłem się z paru gałązkami róż w ręce po mieście, długo czatowałem u bramy Ogrodu Angielskiego, bo chciałem je Pani podarować. Ale zamiast złożyć je u progu wraz ze złotym kluczykiem, nosiłem je wszędzie ze sobą, drżąc z żarliwego pragnienia, by Panią gdzieś napotkać« – to tak, jakby ktoś chciał wrzucić list w morze, w nadziei, że fale zaniosą go do przyjaciela na dalekim brzegu. Podobnie jak ów list, także jego róże opadły na dno. Lecz jego »tęsknota« śpiewała:</p>

<p>Bo wiem, że z głębi tylu samotności</p>

<p>Wyjdziesz naprzeciw ogromnemu szczęściu&nbsp;…</p>

<p>Z początkiem czerwca René musiał powrócić do Czech, aby tam jako poborowy poddać się wstępnym badaniom lekarskim. Zanim jednak wyruszył, chwytał »rękoma każdą sekundę, jaką Pani zechcesz mnie obdarzyć«. W obecności przyjaciół nie dawał po sobie poznać, iż wzdraga się przed ponownym spotkaniem z machiną wojskową – jego myślą było jak najrychlej wrócić do Lou; obiecał też powiadomić ją telegraficznie o wynikach badań. Jego »Pieśni tęsknoty« – napisał do niej – będą dźwięczeć jak dawniej w jego listach, lecz teraz zabrzmią inaczej, »albowiem zajrzałem mej tęsknocie w oczy, a ona mnie poprowadzi najpewniejszą dłonią«. René istotnie mógł żywić nadzieję, iż jego miłość zostanie odwzajemniona. Dzień lub dwa przed jego wyjazdem do Pragi oboje wybrali się bowiem na wycieczkę do Wolfratshausen, miejscowości położonej na południe od Monachium, w poszukiwaniu jakiegoś cichego letniska w pobliżu gór, gdzie mogliby przebywać razem, nie przekraczając granic przyzwoitości (mimo swych wolnomyślnych poglądów oraz niezależności Lou nie chciała – przez wzgląd na swego męża – pogwałcić konwenansów). Nie było pewności, jak długo sprawy wojskowe zatrzymają go w Pradze, lecz już 4&nbsp;czerwca René mógł przesłać jej depeszę: »Wolny, a wkrótce też i szczęśliwy«; dwa dni później znów byli razem.</p>

<p>Dla Lou, kiedy po latach powracała myślą do tego okresu, René był »pierwszą najprawdziwszą rzeczywistością« w jej życiu, »jednością ciała i człowieczeństwa&nbsp;… słowo w słowo mogłam Ci wyznać to samo, coś Ty wyznał mi mową miłości: ›ty jedna jesteś rzeczywista‹. Byliśmy małżonkami, zanim jeszcze staliśmy się przyjaciółmi&nbsp;…«. Jakkolwiek Lou była starsza od niego i pod wieloma względami dojrzalsza, niemniej takiego uczucia doznała po raz pierwszy w życiu. Od początku jednak zdawała sobie sprawę z tego, że ich związek nie może przetrwać, ba, nie wolno jej było go podtrzymywać. Jakiś wewnętrzny nakaz nie pozwalał jej zerwać małżeństwa z Andreasem, co prawda niezwykłego, acz sprawiającego jej satysfakcję emocjonalną. Talent René oceniała z absolutną bezstronnością, a w swych intelektualnych kontaktach z artystą odczuwała z pewnością także jakoweś matczyne pragnienie, aby dopomóc mu na drodze do pełnego rozwoju sił twórczych. Poza tym, było to dla niej także pewne doświadczenie i nie chciała, by ją ono ominęło. To, co podziwiała w nim i co ją niezmiernie pociągało, to jedność jego intelektu i zmysłów, jego nieskomplikowana natura mężczyzny oraz radosna otwartość na wszystko, co życie może przynieść.</p>

<p>René był pełen entuzjazmu.</p>

<p>Całego świata piękno przynosisz ze sobą,</p>

<p>Tyś jest mój wiatr wiosenny, letni deszcz ożywczy,</p>

<p>Tyś mą nocą czerwcową z tysiącami ścieżek,</p>

<p>Po których żaden pielgrzym przede mną nie kroczy -</p>

<p>Ja jestem w Tobie!</p>

<p>Kiedy czytał jej swoje utwory, ogarniało go wówczas uczucie, jak gdyby wiersze te należały już całkowicie do przeszłości, jakby wszystkie strofy nie były jego własnością, jak coś pozostawione w starym ogrodzie. Godziny, które mógł z nią spędzać, były niczym »wyspa tonąca w gęstwinie kwiecia&nbsp;… uwolnione od wszystkich innych, jakby w jakimś drugim, wyższym bycie«. Lou była dlań tym, czym »górskie źródło dla spragnionego«, należał do niej »jak sceptr, co przynależy królowej&nbsp;… podobnie jak ostatnia blada gwiazda jest własnością nocy«. Przeczuwał »pierwsze przebłyski nowej epoki« i nie chciał nic wiedzieć o czasie, który przeminął, ani też o ludziach, którzy dawniej zamieszkiwali jego dni. »Chcę tym ludziom, jeśli na to zasługują, złożyć w darze, jak się to czyni mijając jakiś grób, jedynie blade wspomnienie, nazbyt bowiem jestem szczęśliwy, aby nie być wdzięcznym. Ale słowa, z jakimi się do mnie teraz zwracają, przypominają mi napisy na nagrobkach, a gdy wypowiedzą zdanie, jest mi, jakbym dotknął zimnych martwych liter. Niechże sobie żyją szczęśliwie ci umarli dla mnie; bo oni mnie rozczarowali, bo mnie nie zrozumieli, bo źle się ze mną obeszli, bo przez nich droga moja do Ciebie tak była długa i pełna cierpienia«.</p>

<p>14&nbsp;czerwca opuścili razem Monachium. Lou wraz z Friedą zamieszkały w niewielkim domu w Wolfratshausen, René zaś, nim do nich dołączył, wynajął na kilka dni pokój w pobliskim Dorfen. Nieco później wyszukali odpowiednie mieszkanie, w domku, który żartobliwie nazwali »Loufried«. Jeszcze przed wyjazdem Friedy do Holandii ich częstym gościem był August Endell; to on wymalował na chorągiewce nazwę ich siedziby; nadzorował również urządzenie wnętrz. Ta letnia idylla z Lou niosła dla René wszelkie znamiona »nowej epoki«. Jej umiłowanie przyrody, zwyczaj obserwowania zwierząt o brzasku oraz wędrowania boso po łąkach pokrytych rosą – wszystko to po raz pierwszy przywołało do rzeczywistości tego rozpoetyzowanego romantyka. Wspólnie oddawali się studiom nad sztuką włoskiego renesansu. Pod jej przemożnym wpływem René stopniowo zarzucił nadmiernie ozdobną i zawiłą manierę swoich wczesnych wierszy, o których Lou, mimo ich muzyczności, wyrażała się bez entuzjazmu; dążył do czystości i jasności stylu. »Pozostawiłem za sobą ogród, w którym tak długo spacerowałem, znużony&nbsp;…«. Lou wzbraniała się zwracać do niego <em>René</em> – imię to było według niej zbyt delikatne i kobiece – używała natomiast imienia <em>Rainer</em>, »prostego, ładnego i niemieckiego«, które Rilke bez wahania zaaprobował. Zewnętrznym znakiem owych przeobrażeń, jakie dokonały się tego lata, była zmiana charakteru jego pisma; na miejscu niedbałych, częstokroć nieomal nieczytelnych pociągnięć pióra pojawiło się czyste staranne pismo, które miało się jednocześnie stać wyrazem jego sztuki, czy to w odpisach wierszy, czy w listach.</p>

<p>Oboje byli niczym dwie połowy niepodzielnej jedności – wspominała po latach Lou – »jak rodzeństwo, ale jak przed praczasem, zanim jeszcze kazirodztwo stało się grzechem«. W chwilach namiętności ona również – jak wyznała – mogłaby wyrazić tę samą myśl, jaką Rainer zawarł w swym wierszu, który pewnego dnia zostawił w jej pokoju:</p>

<p>Zagaś mi oczy, Twój obraz nie zgaśnie,</p>

<p>Uszy mi zasłoń, usłyszę Cię zawsze,</p>

<p>Bez nóg za Tobą pójdę nad przepaście,</p>

<p>Bez ust zaklinać będę imię najłaskawsze.</p>

<p>Dłonie mi odejm, i tak Cię obejmie</p>

<p>Serce me niczym ramieniem stęsknionym,</p>

<p>Wyrwij mi serce, myśl zostanie we mnie,</p>

<p>Gdy i myśl zechcesz płomieniem wypalić,</p>

<p>Wtedy uniosę Cię w krwi mojej fali.</p>

<p>Wszelako większość spośród jego lirycznych wyznań, poddana ich wspólnej autocenzurze, nie została ujawniona. Choć wobec męża Lou była zawsze całkowicie szczera, niemniej nie chciała go urazić, podsuwając mu jako lekturę tego rodzaju sercowe wynurzenia młodego poety. W istocie, Andreas przybył do »Loufried« w ostatnim tygodniu lipca i pozostał w gościnie przez cały miesiąc, nie niszcząc atmosfery błogiej szczęśliwości. Nie chciał też słuchać, kiedy Lou pragnęła mu wszystko wytłumaczyć. Rainer zaś od czasu do czasu wymykał się dyskretnie do Monachium, gdzie spędził z ojcem kilka dni sierpnia.</p>

<p>Lou nie uległa swej namiętności aż tak bardzo, by chciała rzucić wszystko dla Rainera. Nie zrezygnowała z zaplanowanego wcześniej wyjazdu do Kufstein, dokąd miała się udać w lipcu; we wrześniu zaś, nie pytając o zgodę, pozostawiła go samego, by stawić się w Hallein na »umówione spotkanie« z rodziną Friedricha Pinelesa – lekarza, którego poznała w roku&nbsp;1895 w Wiedniu; miał on stać się później jeszcze bardziej porywczym i narzucającym się konkurentem aniżeli Rainer. Niezmiennie trwała w swym postanowieniu, które powierzyła dziennikowi zaledwie osiemnaście miesięcy po związaniu się z Andreasem, by wyraźnie rozróżniać pomiędzy przyjaźnią, miłością fizyczną i małżeństwem. Małżeństwo – pisała – powinno oznaczać »nie wiązanie się z kimś, lecz bycie z kimś związanym«, »coś leżącego poza wszelkimi zainteresowaniami przyjaźni, coś o wiele głębszego i wznioślejszego«, jakąś formę szczytu, na który małżonkowie próbują się wspiąć, »świadomość, że jest się przynależnym <em>w</em> kimś, a nie jedynie <em>do</em> kogoś, w religijnym lub przynajmniej idealistycznym znaczeniu tego słowa«. »Nigdy nie byłam w stanie pojąć, dlaczego pobierają się ludzie, którzy są jedynie zmysłowo w sobie zakochani«.</p>

<p>Rainer nie mógł od razu zrozumieć, że są to jej prawdziwe uczucia. On sam nigdy przedtem nie odczuwał tak namiętnego uroku cielesności, w której jednocześnie tkwiła tak wielka siła intelektualna i artystyczna. Nie miał też w owej chwili najmniejszych wątpliwości, że w Lou znalazł kobietę idealną, przyjaciółkę dla duszy i ciała. Kiedy podczas jej pobytu w Hallein czytał biografię i listy pewnego artysty, którego nieszczęśliwy romans zakończył się tragicznie, napisał do niej w liście: »Nie to jedynie stanowi o wartości, że dwoje ludzi poznaje się wzajemnie, ważniejsze, by się poznali we właściwym czasie i wspólnie święcili głębokie, pełne ciszy chwile, gdy razem snują swe marzenia, by móc się burzom wspólnie przeciwstawić&nbsp;… zanim dwoje istot potrafi razem dzielić zły los, musi przedtem zaznać ze sobą szczęścia, zachować wspólne piękne wspomnienia, tylko one bowiem mogą przywołać na ich wargi przyjazny uśmiech i jednaką tęsknotę w sercach«. »Pełne ciszy chwile«, spędzone w »Loufried«, które teraz, pośród jesiennych mgieł, przeżywał na nowo w samotności, oraz »piękne wspomnienia« ich wzajemnej miłości, napełniły go poczuciem pewności, że wraz z Lou jest w stanie stawić czoła wszystkiemu, co życie może przynieść. Lou, po powrocie z Hallein, miała zamiar pozostać przez pewien czas w Monachium, zanim w październiku wyjedzie do Berlina, dokąd także Rainer zdecydował się przeprowadzić.</p>

<p>Mając Lou u swego boku, pełen otuchy i pewności siebie po owym »pracowitym lecie« spędzonym w Wolfratshausen, wierzył, iż zmiana otoczenia wyjdzie mu na dobre. Adolf Bonz, wydawca Ganghofera ze Stuttgartu, jeszcze w czerwcu zgodził się opublikować na korzystnych warunkach dwanaście »Szkiców«, jak je określał Rainer. Książka ta w międzyczasie otrzymała nową, znacznie zmienioną formę, i to zarówno w partiach poważnych, jak i lżejszych; została również rozszerzona o kilka nowych, napisanych w ostatnim czasie opowiadań. Sztukę <em>Zmrożenie</em> wystawiono ostatecznie na scenie w Pradze; jej inscenizacja otrzymała wcale pochlebne recenzje. We wrześniu Rainer po raz pierwszy sygnował przekład wiersza Fernanda Gregh swoim nowym imieniem. W sierpniu zaś odwiedził go ojciec, prawdopodobnie wiedziony troską o przyszłość syna, po tym, jak ten oświadczył, że rzuca studia. W trakcie rozmowy Rainer z początku zasłaniał się wymówkami i dopiero po pewnym czasie zwierzył mu się, iż do Pragi nie wróci, czyniąc tym Josefowi ogromny zawód. Do finansowej niezależności było jeszcze daleko, lecz kiedy Berlin stanął przed nim otworem, owa niezależność przestała być marzeniem niemożliwym do spełnienia.</p>

<p>Lou wraz z mężem mieszkała skromnie na obrzeżach Berlina, w miejscowości Schmargendorf, blisko lasu i otwartych pól. Od Poczdamu dzielił Schmargendorf zaledwie kwadrans jazdy koleją. Rainer znalazł wygodne mieszkanie w pobliskim Wilmersdorfie. Ganghoferowi wyjaśnił, iż przeprowadził się ze względów zdrowotnych, gdyż minionej jesieni źle znosił wilgotny klimat Monachium; sądził natomiast, że ostra, sucha zima w Brandenburgii, a szczególnie spokój i samotność w Wilmersdorfie będą mu dobrze służyć. Relacjonując matce powód swej przeprowadzki, donosił również o zmianie imienia: »René jest w oczach ogółu imieniem sztucznym i nienaturalnym&nbsp;… Niczego bardziej nienawidzę niźli podejrzenia, że staram się być oryginalny«. Wiadomość o przeprowadzce z pewnością w mniejszym stopniu zaniepokoiła matkę poety niż ojca, jako że środowisko literackie Berlina otwierało przed nim większe możliwości aniżeli Monachium; zmiana imienia nie wywołała wprawdzie jej niezadowolenia, niemniej syn pozostał dla niej na zawsze »jej René«, tak też zwracała się do niego i adresowała listy. Rainer starał się podtrzymywać swe kontakty z kręgami artystycznymi Monachium – z Maxem Halbe, Conradem, Ernstem von Wolzogen i oczywiście z Ganghoferem; również w Berlinie nie był już postacią całkowicie nieznaną w środowisku wydawców oraz ludzi związanych z teatrem; w tym czasie rozpoczął też pisać nową dwuaktówkę. »To będzie pracowita zima« – donosił Ganghoferowi; poeta odzyskał pewność siebie, mając w swym wydawcy »solidne oparcie«.</p>

<p>Bonz rzeczywiście dodał mu odwagi. Zbiór opowiadań, zawierający ostatecznie jedenaście nowel, Rainer postanowił zatytułować <em>Am Leben hin</em>; książka miała ukazać się drukiem na wiosnę. Wydawcy obiecał, iż następnym utworem prozatorskim będzie »obszerniejsze dzieło«, które miał nadzieję ukończyć przed nastaniem lata. Bonz odradzał mu publikowanie kolejnego tomu wierszy do czasu, aż jego nazwisko stanie się bardziej znane. Lecz sugestia ta była sprzeczna z zamiarami Rainera; od czasu ukazania się zbioru <em>Uwieńczony marzeniem</em> – twierdził – zdołał już zapełnić siedem notatników rzeczami, które wzniecały w nim »żądzę wyrażenia ich słowem«. Owładnęło nim uczucie, że »wyzna je teraz albo nigdy«. Zapisując ósmy zeszyt wydawało mu się, iż otwiera się oto przed nim całkiem nowy okres; czuł zarazem, że każdy etap swego poetyckiego rozwoju winien udokumentować nową książką. Co prawda – przyznawał – książki te nie przynoszą mu dochodu, niemniej stanowią jego kontakt z rzeczywistością, jego »kompromis« wobec świata zewnętrznego. Tak też na Boże Narodzenie, nakładem Friesenhahna (podobnie zresztą jak tom <em>Uwieńczony marzeniem</em>), ukazał się <em>Adwent </em>(<em>Advent</em>) – dedykowane ojcu »poezje napisane w Monachium w latach 1896/97, przez Rainera Marię Rilkego«.</p>

<p>Wybór zawiera kilka wierszy powstałych jeszcze w Pradze, lecz w okresie, kiedy Rainer powziął już był decyzję o wyjeździe do Monachium, można je zatem uważać za reprezentatywne dla zakończonego właśnie »okresu monachijskiego«. Napisane w przeważającej większości w stylu »sprzed Wolfratshausen« (tylko pięć z nich powstało rzeczywiście tam), noszą jeszcze ślady sztucznego dążenia do wyszukanego rymowania i stosowania asonansów; wszak można w nich zauważyć większą jasność i prostotę, którą Rilke starał się osiągnąć w swej poezji. Wiersze podzielone zostały na cykle »Gaben« (»Dary«), »Fahrten« (»Wojaże«) oraz »Funde« (»Odkrycia«). W pierwszym wydaniu »Dary« noszą imiona nie tylko jego artystycznych ideałów – Jacobsena, Maeterlincka, Hofmannsthala – lecz również jego dobroczyńców – Ganghofera, Conrada – oraz przyjaciół, na przykład Emila Orlika. W nich oto objawia się nam prawdziwy Rilke, który przez całe życie traktował swoje utwory – tudzież listy – jako »dary«, które można »ofiarować« przyjaciołom lub podziwianym osobom, i to zarówno w oficjalnej dedykacji, jaką opatrywał drukowaną książkę, jak i w bardziej osobistej formie nieskazitelnego rękopiśmiennego odpisu. Wystarczyło owe »dary« przelać na papier i ofiarować z jakiejś okazji. Lecz wszystkie one były jego dziełem, troskliwie przechowywane w notatnikach wraz z datą powstania – pod tym względem dzieło Rilkego to prawdopodobnie najlepiej udokumentowane <em>œuvre</em> poetyckie, jakie znamy. Wiersze, które wpierw pojawiały się w listach albo powstawały jako »dary«, zamieszczał poeta – w poprawionej lub niezmienionej formie – w wydawanych drukiem utworach.</p>

<p>W cyklu »Wojaże« znalazły się na przykład wiersze poświęcone Wenecji, które Rilke przesyłał w listach do Nory Goudstikker. Najbardziej znamienny wydaje się pierwszy z »Darów«, napisany w lutym w Monachium, w którym autor rzuca wyzwanie całemu światu:</p>

<p>To jest mój bój:</p>

<p>by żywot swój</p>

<p>wśród marzeń błogich pędzić,</p>

<p>ale i w ziemi</p>

<p>pędy licznemi</p>

<p>mocno się ukorzenić –</p>

<p>wyrosnąć z głębi</p>

<p>życia i cierpień</p>

<p>nad ziemski znój!</p>

<p>Uczucia te – w odróżnieniu od rymów - nie rażą nadmierną sztucznością, miały też towarzyszyć mu mimo zmiennych kolei losu.</p>

<p>Czekając na przyobiecaną »obszerną książkę« Bonz spodziewał się otrzymać powieść. Tymczasem Rainer proponował mu kolejne nowele, o bardziej zwartej formie; przygotowywał tom dwu »Opowieści praskich«, z których pierwszą, zatytułowaną <em>Król Bohusch</em> (<em>König Bohusch</em>), ukończył w listopadzie. Wraz z autobiograficznym <em>Ewaldem Tragy</em>, spisanym następnego roku, a ze zrozumiałych względów nieopublikowanym, stanowią one ostateczną próbę uwolnienia się od wspomnień związanych z rodzinnym miastem Pragą. »Ojczysty kraj i dzieciństwo – tak już odległe – tworzą ich tło« – pisał we wstępie do <em>Dwu opowieści praskich</em> (<em>Zwei Prager Geschichten</em>), kiedy opór ze strony Bonza został przełamany i nowele te ostatecznie ukazały się drukiem w roku&nbsp;1899. »Dziś nie pisałbym już w ten sposób, dlatego też prawdopodobnie w ogóle nie zdołałbym ich ukończyć. Lecz wówczas, kiedy je notowałem, utrwalenie ich w słowie było dla mnie koniecznością. Odkrywanie na wpół zapomnianego świata sprawiało mi przyjemność i wzbogaciło mnie; albowiem z przeszłości możemy czerpać tylko to, co kochamy«. Tematem obydwu opowiadań (drugie z nich, <em>Rodzeństwo </em>(<em>Die Geschwister</em>), ukończył w przeciągu kilku miesięcy) uczynił autor młodoczeski ruch narodowy »Omladina«, który w roku&nbsp;1893 ujawnił swe istnienie (początkowo prowadząc działalność na poły konspiracyjną) wraz z aresztowaniem jego przywódców oraz zamordowaniem odpowiedzialnego za nie policyjnego szpicla. Pod postacią Bohuscha, małego garbusa, kryje się w opowiadaniu rzeczywisty konfident i prowokator Mrva, zaś osoba jego oprawcy, studenta Rezeka, który pojawia się w obydwu utworach, reprezentuje idealizm ruchu. Sympatie autora wydają się oczywiste, jakkolwiek pewna rezygnacja, jaką tchnie postać Rezeka, może świadczyć o sentymentalnym i nieco protekcjonalnym stosunku Rilkego względem Czechów, co nie powinno dziwić, zważywszy okres jego dzieciństwa i młodości. Naród czeski ukazany został niejako w »wieku dziecięcym«, sparaliżowany w swym dążeniu, by dorównać poważnym, dorosłym Niemcom. Wszelako Rilke – podobnie jak wcześniej w wierszach ze zbioru <em>Larenopfer </em>– nie porzuca nadziei na pojednanie obydwu narodów; w tej ostatniej ofierze dla bogów ojczyzny można dostrzec autentyczny entuzjazm, z jakim poeta miał powitać dzień odzyskania przez Czechów niepodległości i utworzenia republiki w roku&nbsp;1918.</p>

<p>Trudno wyrokować, jak bliscy byli sobie Rainer i Lou podczas tej »pracowitej zimy«. Rainer gościł często w Schmargendorfie, lecz oboje nie mogli tam cieszyć się swobodą, jakiej zakosztowali w Wolfratshausen. Niemniej, kontakty Lou ze środowiskiem literackim Berlina miały dla niego nieocenioną wartość. Dzięki niej mógł uczestniczyć pośród doborowego towarzystwa w uroczystym wieczorze autorskim Stefana George. Oboje zostali również zaproszeni do złożenia wizyty w domu wydawcy Samuela Fischera, w którym brat Gerharda Hauptmanna, Carl prezentował swój nowy dramat. Rainer pozostawił olbrzymie wrażenie na żonie Fischera, Hedwig, która, podobnie jak on, podziwiała Petera Altenberga i Gerharda Hauptmanna. Węzły przyjaźni, zadzierzgnięte z rodziną Fischerów, miały przetrwać lata. Samuel, jakkolwiek wydał drukiem zaledwie kilka wierszy Rilkego, w trudnych chwilach okazał się dlań wielkim dobroczyńcą. Prawdopodobnie to staraniom Lou zawdzięczamy pierwszy przekład utworu Rilkego na język obcy – a było nim opowiadanie ze zbioru <em>Am Leben hin</em> – opublikowany w październiku na łamach pewnego rosyjskiego czasopisma, do którego sama czasem pisywała. Poeta miał też sposobność poznać osobiście Juliusa Harta oraz swego czcigodnego »mistrza« Richarda Dehmla. Razem z Lou pogłębiał swą znajomość dzieł włoskiego renesansu. Na przełomie roku pochłonęła go sztuka i literatura piętnastego stulecia; próbował swych sił przekładając fragmenty <em>Vita Nuova</em> Dantego. Postanowił również, iż na wiosnę, po spotkaniu z matką w Arco, wybierze się w podróż do Florencji.</p>

<p>Na takie przedsięwzięcie potrzebował jednak znacznych środków. Bonz, otrzymawszy pierwszą z »Opowieści praskich«, bezzwłocznie odpowiedział w lutym na prośbę poety o zaliczkę na poczet honorarium za książkę i zawarł z nim umowę. Bez wątpienia skłoniła go do tego ponowiona obietnica Rilkego, iż na południu, w cieplejszym klimacie, zalecanym mu przez lekarza, napisze »powieść, która wypełni całą książkę«. Jednakże znów groziło mu powołanie do armii i w następnych miesiącach musiał stawić się w koszarach w Böhmisch–Leipa. Ów przymusowy wyjazd mógł wszakże połączyć z odczytem, który – zanim wyruszy do Arco na spotkanie z matką – miał wygłosić w Pradze na zaproszenie »Deutscher Dilettanten Verein«, w nadziei powtórzenia sukcesu, jakim była jego prelekcja o Liliencronie (tym razem sukces finansowy miał stać się wyłącznie jego udziałem). Wykład ten – obszerny przegląd »Liryki współczesnej« (»Moderne Lyrik«), znalazł liczne i uważne audytorium – donosił poeta Dehmlowi, którego wierszom ze zbioru <em>Weib und Welt</em> poświęcił w swych rozważaniach wiele uwagi. Kilka dni później otrzymał z Leipa nadzwyczaj pomyślne wieści – został ostatecznie zwolniony z jakiejkolwiek formy służby wojskowej. Bonz był pierwszym, z którym podzielił się tą wiadomością: »tak więc wszystkie nadchodzące lata – jeśli pozostanę w dobrym zdrowiu – należą do mnie i do mej pracy! Powinien Pan cieszyć się wraz ze mną«. Zanim 11&nbsp;marca roku&nbsp;1898 Rilke opuścił Pragę, przesłał wydawcy drugą z »Opowieści praskich«.</p>

<p>Arco powitało go deszczową wiosną i dojmującym chłodem. Napisał tam szereg wierszy, jedną lub dwie recenzje oraz eseistyczną wersję swego wykładu »Moderne Lyrik«. Lecz czy rozmyślał o nowej powieści – nie wiadomo. Kiedy z końcem miesiąca otrzymał autorskie egzemplarze <em>Am Leben hin</em>, jeden z nich posłał Liliencronowi wraz z sążnistą dedykacją spisaną w rymach częstochowskich. Wszak nie były to wiosenne pozdrowienia, jakie spodziewał się przesłać; kiedy pisał te słowa, przywarłszy do pieca, palce drętwiały mu z zimna, lecz mimo to miał nadzieję, że »jego Detlev« odnajdzie radość czytając tę »księgę zamierzchłych historii«, które nie są niczym więcej, jak tylko »ostatnim, zamierającym dźwiękiem dzwonu, ogrodami, które w dźwięczących wierszach wydały swe ostatnie kwiaty«. Nie było dlań wątpliwości, że im wcześniej wyjedzie na południe, do Toskanii, tym lepiej; jednakże sytuacja finansowa wciąż dawała mu powód do zmartwień. Przesyłając egzemplarz książki Juliusowi Hartowi, wraz z obietnicą, iż dostarczy mu także swój esej, jak tylko ukaże się w druku, nie omieszkał przy okazji zapytać, czy jego wydawca we Florencji nie mógłby przypadkiem udzielić mu »rady«, jak uporać się z tymi niewielkimi trudnościami. Odpowiedź nie zachowała się, niemniej 4&nbsp;kwietnia Rainer mógł wyruszyć w drogę, trwożliwie oczekując spotkania z owym miastem, »gdzie wiosna trwa wiecznie w słowie i czynie«.</p>

<p>Całą podróż spędził siedząc na swej walizce; zmęczenie minęło jednak, kiedy jeszcze tego samego wieczoru przechadzał się po ulicach Florencji i przez przypadek dotarł do Piazza della Signoria, gdzie z zapartym tchem podziwiał pałac, ową »potęgę, wznoszącą się stromo niczym forteca na skale« oraz wieżę strażniczą, »wyciągającą swą żylastą szyję na spotkanie nadciągającego zmierzchu«. W Loggia dei Lanzi, gdzie Perseusz z brązu dłuta Celliniego oraz »Porwanie Sabinek« da Bologna połyskiwały w gasnącym świetle dnia, mógł poczuć obecność twórcy budowli, Andrei Orcagna: oto »pierwszy człowiek Renesansu odkrywa przede mną tajemnice swego czasu«. Kiedy skręcił na Piazzale degli Uffizi, w stronę Arno, zdawało mu się, iż stoją oto przed nim twórcy Odrodzenia: Orcagna, Giotto pogrążony w myślach, Michał Anioł, Leonardo, Boccaccio, Petrarka, Dante – a on czerpie siłę z ciszy i spokoju tych gigantów, którzy wznieśli się ponad olbrzymie pałace »ku wiecznej ojczyźnie wszelkiej wzniosłości i wspaniałości«.</p>

<p>Jego pokój w pensjonacie przy Lungarno Serristori mieścił się na poddaszu; z szerokiego tarasu Rainer mógł podziwiać panoramę Florencji, leżącej u jego stóp – »na klęczkach, niczym pasterze przybyli z pokłonem«. »Kiedy po raz pierwszy wyszedłem z mego pokoju, pomyślałem nieskromnie: ›Tu powinny rosnąć róże‹ [tytuł opowiadania Jacobsena] – a gdy obróciłem się, ujrzałem zewnętrzne ściany pokryte delikatnym kwieciem«. Bratki rosnące w kamiennych donicach spoglądały nań przyjaznymi oczami, on zaś snuł nadzieję, że odnajdą w nim pokrewne sobie stworzenie, »napełnione wiarą w ciepłą, słoneczną wiosnę, po której dojrzewa ciężki, piękny owoc«. Lecz miały upłynąć dwa tygodnie, zanim był w stanie wziąć się do pióra, tak przejmujące bowiem wrażenie wywarło na nim miasto – rzadkie to doświadczenie dla kogoś, kto opętany był pasją pisania. 15&nbsp;kwietnia rozpoczął zapiski w książce, pomyślanej jako pamiętnik dla Lou, oprawnej w białą skórę z wytłoczonymi na niej florentyńskimi liliami. Sentencja Emersona »all mankind love a lover« [»Miłującego wielbi cała ludzkość«] rozpoczynała stronicę wypełnioną przez motta, a pierwsze zdania to krótkie, spisane oktawą ewokacje; poeta przywoływał atmosferę »promiennej <em>viale</em>«, wspominał madonny z florenckich galerii, wieczory spędzane ponad doliną Arno, kiedy »malował sobie Boga w złocie«, epokę renesansu, która kazała mężczyznom »przed obrazami wznosić swe modły i uwieczniać je w kamieniu«. Nie wiedział jeszcze, czy jest już »na tyle dojrzały i spokojny«, aby rozpocząć pisanie książki, którą chciał ofiarować Lou; wszak jego radość przyblaknie, jeśli jej nie utrwali w tym dzienniku. Brał też za szczęśliwy omen, iż mijał właśnie rok od chwili, kiedy, gnany podobną tęsknotą, podążał ku Lou, na spotkanie z nieznanym mu jeszcze spełnieniem.</p>

<p>Goście z Niemiec – jak pisał do Lou – zabierali mu w pierwszych dniach pobytu większość czasu; niemniej, to właśnie natłok pogmatwanych wrażeń, wyniesionych ze zwiedzania miasta, sprawił, iż nie był w stanie od razu utrwalić ich na papierze. Dopiero teraz mógł odetchnąć i podjąć próbę opisania tego, co z nich pozostało. Florencja nie otwierała się przed podróżnym tak bezpośrednio jak Wenecja, »pałace wznoszą przed obcym swe ciche czoła nieomal z wrogością«; aliści jeśli ktoś raz zjednał sobie ich zaufanie, wówczas one zaczynają ochoczo snuć »legendy swego istnienia wspaniałą, rytmiczną mową swych dziedzińców«. Głęboko zafascynowała go epoka wczesnego renesansu; podziwiał odosobnione ogrody klasztorne, kute w żelazie obramowania studni oraz dzikie róże, krzewiące się wzdłuż żwirowych dróżek, zakończonych rosnącym przy murze cyprysem. »Serca mistrzów kryły z pewnością podobne odczucia, kiedy tworzyli swoje subtelne Madonny«.</p>

<p>Rainer patrzył, nasłuchiwał i chłonął wrażenia, a wszystko to znalazło swój wyraz – pominąwszy kilka refleksyjnych stronic »dziennika« dla Lou – przede wszystkim w poezjach. Liczne spośród nich pełne są uwielbienia dla niej, jego marzeń o »kobiecie w oddali«, którym oddawał się podczas wędrówek »bez celu … aż kiedyś porzucę strach i stanę się cichym dźwiękiem lutni w Twoich dłoniach«. Wiersze te, zapisywane w dzienniku, zaczęły, wraz z wcześniejszymi utworami, formować pewien cykl, który poeta pragnął zatytułować <em>Dir zur Feier</em> (<em>Tobie na świętowanie</em>). Przez dyskrecję wszakże nie ogłosił ich drukiem, rozliczne zostały też za obopólną zgodą zniszczone. Niemniej jednak pozostałe, w szczególności »Modlitwy dziewcząt do Marii« (»Gebete der Mädchen zu Maria«), traktowały o Madonnach, jako że to właśnie renesansowe wyobrażenia Dziewicy Matki wywarły na nim – jak się zdaje – najbardziej przejmujące wrażenie w czasie miesiąca spędzonego we Florencji; były niczym kamienie milowe na »trudnej i mrocznej drodze prowadzącej ku słońcu«, jaką musi przebyć artysta.</p>

<p>Dwa przypadkowe spotkania miały doniosłe znaczenie dla jego dalszego artystycznego rozwoju. Spacerując pewnego dnia po ogrodach Boboli spotkał Stefana George i wdał się z nim w rozmowę, która zapadła mu na długo w pamięć. W jej trakcie George krytykował młodych poetów za to, iż nazbyt wcześnie decydują się wystąpić przed publicznością ogłaszając drukiem swe utwory. Podkreślał jednocześnie konieczność cierpliwej pracy artysty nad doskonaleniem własnej sztuki, nie zważając przy tym na otaczający świat. Owe słowa podziwianego starszego »mistrza« Rainer uznał wówczas za niestosowne, lecz ostatecznie wziął je sobie do serca. Przy innej sposobności, pod koniec wieczornego spotkania w pensjonacie, zaprosił kilku gości do siebie, na taras swego mieszkania. Wśród nich był młody malarz z Bremy, Heinrich Vogeler, który wywarł na Rilkem ogromne wrażenie poprzez sposób, w jaki – pogrążywszy się w ciszy i zamyśleniu – podziwiał roztaczający się w oddali widok miasta. Rilke i Vogeler nie zobaczyli się już ponownie we Florencji, pozostali jednakże w kontakcie listownym i spotkali się na jesieni w Berlinie. Rainer z radością przyjął zaproszenie malarza, by wspólnie spędzili Święta Bożego Narodzenia u jego rodziny w Bremie oraz w »Barkenhoff« – domu Vogelera w Worpswede. Poglądy Vogelera na temat miejsca sztuki w życiu artysty – jego własna twórczość pozostawała w swej formie wyrazu pod wpływem estetyzmu angielskiego fin–de–siecle‘u – jak również jego wyszukany sposób bycia i ubierania (zdecydowany, acz nie natrętny), bardzo przypadły Rilkemu do gustu. Przyjaźń ta, trwająca kilka lat, miała stać się punktem zwrotnym w życiu poety.</p>

<p>Ostatecznie Florencja aż nazbyt obfitowała w niezwykłe doznania. Już 11&nbsp;maja Rainer opuścił tę »sieć osobliwych zaułków«, by szukać ukojenia na liguryjskim wybrzeżu, w Viareggio nieopodal Pizy. Po zachwytach nad pięknem ludzkich dokonań nadeszła pora odkrywania »nieprzebranych skarbów przyrody«, pośród których »ukryte głęboko, wciąż jeszcze nietknięte dzieła sztuki czekają na swe ciche spełnienie«. Tutaj mógł w spokoju oddawać się rozmyślaniom o tym wszystkim, co zobaczył był we Florencji, nad ową wspaniałą wiosną epoki <em>quattrocenta</em>, po której sztuka nowoczesna mogłaby nastać niczym lato i przynieść jesienne owoce. W »dzienniku« pisanym dla Lou, pośród myśli przepełnionych tęsknotą za nią, snuł teorie artysty jako człowieka, który musi tworzyć – nie dla innych, lecz wyłącznie dla samego siebie. »Wiedzcie zatem, iż sztuka jest dla jednostki, dla samotnego twórcy, drogą do samospełnienia«; »sztuka wznosi się od jednego samotnika do drugiego, zakreślając ogromny łuk wysoko ponad głowami pospólstwa«; »temu, co w was przemienia się w śmiech albo łzy, on, artysta, musi własnymi rękoma nadać kształt, zmagając się z materią, i wznieść ponad siebie&nbsp;… Lecz jako że nie zna on innego tworzywa niźli materia waszego świata, dzieła swoje stawia pośród waszych dni. Wszak nie są one dla was. Nie dotykajcie ich i miejcie dla nich głęboki szacunek«. W rzeczy samej, postawa arystokraty, całkowicie sprzeczna z wcześniejszą ideą »sztuki dla ludu«, urzeczywistnioną w wierszach na kartach <em>Wegwarten</em>.</p>

<p>Poglądy te nabierają szczególnego znaczenia, zważywszy, iż Rilke w przyszłości coraz to bardziej skłaniać się będzie ku tworzeniu dla samego tworzenia, odkrywając i przekraczając granice tego, co niewyrażalne, nie bacząc przy tym na to, czy powstające właśnie dzieło ukaże się drukiem. Skłonność, by »każdy etap artystycznego rozwoju« naznaczyć poprzez publikację utworów, miała osłabnąć. Rilke będzie odtąd poświęcać przygotowaniu nowej książki znacznie więcej czasu, tak aby w sposób bardziej precyzyjny wyrazić to, czego dostąpił dzięki inspiracji lub wytrwałej pracy, rozumianej jako akt tworzenia sam w sobie – słowem, jako prawdziwa sztuka wznosząca się łukiem ponad głowami pospólstwa. Jednakże pobyt w Viareggio upływał mu nie tylko na cyzelowaniu tak podniosłych aforyzmów. Długie godziny spacerował wzdłuż morskiego brzegu w towarzystwie Heleny Woronin z St.&nbsp;Petersburga, z którą często też zasiadał do stołu. Wraz z ojcem i siostrą spędzała ona w Viareggio wakacje; Rainer zdołał rozproszyć jej melancholię, dzieląc się z nią swoją radością, jaką budziła w nim otaczająca go przyroda. Zapiski w dzienniku, które zwykł redagować o poranku, przesiadując na skąpanym w słońcu balkonie, świadczą, iż nastały dlań pogodne, pełne zadowolenia dni, kiedy to wiersze – strofy gloryfikujące dziewczęcość i jej tęsknoty, »przyszły do niego«. Rilke wspomina również o milczących odwiedzinach pewnego mnicha w czarnym habicie z kapturem, zbierającego datki dla swego zgromadzenia; stał on w ogrodzie wśród kwiatów niczym śmierć sama, wyczekująca swej ofiary. Poeta opisuje dalej, jak to poprzez ów kontrast – sam zachował spokój i nie czuł trwogi – objawiła mu się idea jedności życia i śmierci. »Oto, co naprawdę istotne: by dostrzec wszystko <em>pośrodku</em> życia, także i to, co mistyczne, także i śmierć samą«. Przeżycie to było źródłem inspiracji do napisania lirycznego dramatu <em>Biała księżniczka</em> (<em>Die Weiße Fürstin</em>), który Rilke przeleje na papier pod koniec roku. Myśl, że śmierć jest tylko niewidzialną częścią życia, jak gdyby niewidoczną stroną Księżyca, miała pozostać zasadniczym elementem jego światopoglądu.</p>

<p>Wszystkie owe rozmyślania przenika wyobrażenie tryumfalnego powrotu do Lou, naznaczonego doświadczeniami, będącego dla poety pielgrzymką »ku głębi jej duszy, tam, gdzie stanie się świątynią«. Kiedy pod koniec miesiąca dowiedział się, iż Lou ma zamiar odwiedzić przyjaciół w Gdańsku, popadł z początku w przygnębienie, lecz szybko zmienił swe plany, tak by móc spotkać się z nią w Sopocie. Nie obawiał się bynajmniej wyjazdu nad chłodniejsze wybrzeże Bałtyku po miesiącach spędzonych pośród uroków Południa. Zabierze ze sobą wystarczająco wiele skarbów, które sprawią, iż oboje zapomną o otaczających ich ludziach. Wieści o tak rychłym spotkaniu nie wzbudziły entuzjazmu Lou. Do Sopotu Rainer zamierzał wyruszyć drogą przez Innsbruck i Monachium; ostatecznie szlak ten przemierzył przez Wiedeń, Pragę i Berlin. »Tym razem miałem marnego pilota« – pisał do Franziski zu Reventlow, żałując, iż nie mógł się z nią zobaczyć, i to w czasie, kiedy mogła cieszyć się »dojrzałą, odważną szczęśliwością« ze swym małym Rolfem – tak spiesznie wygnano go bowiem z »błogich wybrzeży« jego »wczesnoletniej samotności«.</p>

<p>Spotkanie z Lou, do którego ostatecznie doszło w połowie czerwca, zniweczyło wszelkie nadzieje płomiennego kochanka. Lou od dłuższego już czasu zdawała sobie sprawę, że ich związek nie ma przyszłości, a to spotkanie – w tak obcym otoczeniu, z dala od intymności Wolfratshausen czy nawet Schmargendorfu – wydawało się jej właściwą okazją, aby go w delikatny sposób zakończyć. Rainer z początku był rozgoryczony i zawstydzony. »Tym razem ja chciałem być tym bogaczem, kimś, kto obdarowuje, kto zaprasza w gościnę, panem domu, a Tyś powinna była przyjść do mnie i, otoczona mą miłością i opieką, radować się moją gościnnością. Tymczasem zaś stałem znów przed Tobą jak najuboższy żebrak u progu Twego domostwa, które spoczywa na szerokich, mocnych kolumnach«. Poeta przyszedł do niej »wpatrzony w przyszłość«, lecz w tych jałowych dniach, spędzonych u brzegu chłodniejszego morza, znalazł jedynie nieszczęśliwe wspomnienia ich wspólnej przeszłości; nie potrafił choćby na chwilę ożywić ich radości. Ofiarował jej dziennik, który napisał z myślą o niej, lecz w jej oczach nie ujrzał zadowolenia, a jedynie irytującą delikatność oraz poniżającą go próbę dodania mu odwagi. Zaczął ją nawet nienawidzić, jak się nienawidzi »czegoś zbyt wielkiego«. Nie pragnął słów pocieszenia i czuł, że musi uciec od tych mąk tak upokarzającej go łaskawości.</p>

<p>Jednak kiedy zabrał się do spisywania swych przeżyć na ostatniej stronicy dziennika, nadając im formę szczerej i niezwykle przejrzystej analizy, otucha napełniła jego serce. Lou uświadomiła mu, że ich związek nie może przetrwać, choć pozostaną sobie bliscy intelektualnie; postawiła mu też »twarde jak spiż pytanie: ›Co zamierzasz czynić?‹« Wówczas zrozumiał, że ona nadal pozostanie jego ideałem, nie jednym celem wszakże, lecz wieloma, podczas gdy on będzie wspinał się na szczyty. »Jak długo będę mógł iść, Ty zawsze będziesz przede mną&nbsp;… Prawdziwa wartość mej książki kryje się w poznaniu istoty artyzmu, do którego wiedzie jedna tylko droga i który się na koniec jednak zdobywa, gdy się osiągnie dojrzałość«.</p>

<p>Lecz cóż rzeczywiście zamierzał czynić? Lou była o niego szczerze zatroskana i zaczęła rozsądnie wtajemniczać go w pewien plan, który rozważała już od jakiegoś czasu. Wiele lat minęło już od jej ostatnich odwiedzin w ojczyźnie, dlatego też zamierzała pojechać wraz z mężem do Rosji. Dlaczegóż nie miałaby zabrać ze sobą Rainera? Nadchodzące jesienne miesiące mogliby wykorzystać na naukę języka rosyjskiego. Śmiałość owego przedsięwzięcia, jak również opanowanie, z jakim przedstawiła mu swój pomysł, były dla niej znamienne – Lou nie znalazła lepszego sposobu, by trzymać Rainera na dystans, podobnie jak swego męża; w istocie jak dwu braci, nie zaś kochanków. Perspektywa podróży od razu spodobała się poecie; już pod koniec czerwca pisał o niej do matki.</p>

<p>Aż do ostatnich dni lipca pozostali w Sopocie, gdzie Rainer, odzyskawszy spokój, mógł znów oddać się pracy. Odpowiadając Bonzowi na list, wraz z którym otrzymał kilka recenzji zbioru opowiadań <em>Am Leben hin</em>, napisał, iż mógłby obecnie ukończyć swe <em>Wizje Chrystusowe</em> i przygotować je ostatecznie do druku: jest to »inna strona mojej liryki, która w dotychczasowych tomikach wierszy pojawiała się nader monotonnie i nieśmiało«. Poza tym – jak donosił wydawcy – rozpoczął pisanie esejów na temat ery <em>quattrocenta</em> oraz sztuki w ogóle, zawierających »objawienia, jakich doznałem we Florencji«, tudzież nowego dziennika. W listach do matki wyrażał zachwyt nad krajobrazem wschodnich Prus, zachwalał nawet »starożytny urok« Gdańska, który nie da się przyrównać do niczego, co był w swym życiu zobaczył (w listach tych rzadko kiedy nie porywał go nadmierny entuzjazm i egzaltacja). Na kartach dziennika myśli swe znów kierował ku wielkości, ku początkom nowego człowieka, dla którego nie istnieje przeszłość: »jego ojcowie i przodkowie … są współczesnymi jego duszy, a ich działanie jest <em>w nim</em>, nie zaś przed nim w przeszłości«.</p>

<p>Po powrocie do Berlina Rainer wynajął pokój w Villa Waldfrieden w Schmargendorfie, domu położonym bliżej mieszkania Andreasów, pośrodku spokojnego, niewielkiego ogrodu, za którym rozciągał się świerkowy las. Lou pozwalała mu dzielić we wszystkim ich skromną egzystencję i mogła kształtować go wedle własnych wyobrażeń. Ich intelektualne spotkania odbywały się częściej w kuchni niż w salonie, który zajmował Andreas, poświęcając czas studiom i korepetycjom. Rainer asystował Lou w pracach domowych, pomagał gotować, zmywać, rozłupywać drewno; razem wędrowali boso po lesie, gdzie potulne sarny węszyły po ich kieszeniach w poszukiwaniu jedzenia. Wieczorami zaś przesiadywali w kuchni, pochyleni w ciszy nad książkami. Tak oto powróciła idylla z Wolfratshausen – wszak nie mogło być mowy o wspólnej sypialni. Wkrótce też zniknęła wybredność i pretensjonalność Rainera, z powodu których oburzał się i narzekał przy nieznacznym choćby ograniczeniu czy braku dochodów pieniężnych; stosując przeważnie wegetariańską dietę i unikając alkoholu, znalazł zadowolenie w tym prostym sposobie życia, który starał się zachować, aczkolwiek – w miarę możliwości – zawsze usiłował zapewnić sobie jak najbardziej komfortowe warunki.</p>

<p>Odosobnienie domu w Schmargendorfie bardzo mu odpowiadało. Dla swych monachijskich przyjaciół był mieszkańcem Berlina, berlińscy znajomi sądzili, że nadal przebywa w Monachium, jeśli zaś przypadkiem spotkali się ze sobą, dochodzili do wniosku, iż Rainer zapewne bawi w Italii – wymarzona to dlań sytuacja, »gdyż każde Nigdzie ma pozytywną stronę – wszechobecność«. Rozpoczął poważne studia nad językiem rosyjskim, pisał eseje, ukończył <em>Ewalda Tragy</em> oraz dwie inne nowele, które miały stać się częścią nowego tomu opowiadań; wreszcie, na jesieni, zakończył pracę nad <em>Białą księżniczką</em>. Ten napisany wierszem dramat, który miał później zostać przeredagowany i zadedykowany Eleonorze Duse, rzuca wręcz mistyczne światło na zagadnienia życia i śmierci. Oto niespodziewany wybuch zarazy w szesnastowiecznej Italii napełnia przerażeniem księżniczkę, wyczekującą ukochanego, któremu pozostała wierna duchowo przez wszystkie lata nieszczęśliwego małżeństwa. W momencie pojawienia się Braci Miłosierdzia, o twarzach skrywanych za czarnymi maskami, udzielających ostatniego namaszczenia, łódź ukochanego odpływa, niedoczekawszy się jej umówionego znaku. Pod względem formy oraz tematu utwór ten wyraźnie kontrastował z jego wcześniejszymi próbami dramatycznymi utrzymanymi w duchu naturalizmu.</p>

<p>»To ważne miesiące wytrwałej pracy« – stwierdził Rainer w liście do matki. W żadnym jednak razie nie żył jak pustelnik. Od czasu do czasu wyprawiał się do miasta, szczególnie wówczas, kiedy chciał obejrzeć wystawy sztuki nowoczesnej oraz dekoracji wnętrz – dzieła impresjonistów, Degasa, Liebermanna, van de Veldego, Stoevinga. Jak wynika z artykułu o »Nowej sztuce w Berlinie« (»Die neue Kunst in Berlin«), który napisał dla pewnego wiedeńskiego czasopisma, najbardziej fascynował go <em>Jugendstil</em>. W listopadzie zawitał w Berlinie Heinrich Vogeler, którego sztuka, będąca dlań bardziej formą życia aniżeli tylko dekoracją, pozostawała pod wpływem dzieł Williama Morrisa oraz Beardsleya. Rilke znalazł w nim »drogiego, rozmarzonego towarzysza mej twórczej drogi«. Jego własne utwory pisane w owym czasie (<em>Biała księżniczka</em> oraz <em>Gra</em> (<em>Spiel</em>), dedykowana artyście Ludwikowi von Hofmann) pozostają pod przemożnym wpływem <em>Jugendstilu</em>, naśladując nawet symetryczny układ typograficzny wersów.</p>

<p>Nim udał się do Vogelera na Święta Bożego Narodzenia, Rainer zatrzymał się na kilka dni w Hamburgu, gdzie po raz pierwszy spotkał dwóch swych »mistrzów«, z którymi od dawna korespondował: Gustawa Falke oraz Liliencrona. Następne dni, spędzone u rodziny Vogelera w ich eleganckim patrycjuszowskim domu w Bremie, uznał za »chwile nieopisanego piękna«. W pierwszy dzień Świąt przyjaciele pojechali razem do Barkenhoffu w Worpswede, posiadłości ziemskiej położonej niedaleko Bremy, którą Vogeler zakupił za otrzymane w spadku pieniądze i urządził według własnych projektów. Wieś ta zasłynęła jako centrum kolonii artystów, wśród których znaleźli się Fritz Mackensen, Otto Modersohn, Fritz Overbeck, Hans am Ende. Z początku Rilke odniósł niekorzystne wrażenie, kiedy wieczorami wędrował z przyjacielem po torfowiskach, oddychając przesyconym siarką powietrzem; na widok chmury ciemnofioletowej barwy, która przybrała kształt, jakby miała pochwycić ich swą szponiastą dłonią, zawołał: »Cóż za przerażające miejsce znaleźliście sobie do życia«. Po powrocie do Berlina przesłał Vogelerowi »na początek nowego i jako aneks pomyślnie zakończonego roku« swe »błogosławieństwo domu« dla Barkenhoffu, które wciąż widnieje wyryte przez malarza w nadprożu:</p>

<p>Niech światło stanie się jego przeznaczeniem.</p>

<p>Jeśli tylko mistrz jest sercem i dłonią</p>

<p>Swej budowli,</p>

<p>Pośród drzew lipowych tej ziemi</p>

<p>Także i jego dom</p>

<p>Stanie się cienisty i wielki.</p>

<p>Pisząc do Heleny Woronin o swych planach podróży do Rosji, Rilke zwierzył się, iż wraz z końcem roku zamknął się także pewien etap jego twórczości, w którym spełniło się wiele z obietnic złożonych podczas pobytu we Włoszech: »był to dla mnie wielki początek«. Owocem tego okresu jest zbiór poezji <em>Mir zur Feier</em> (<em>Sobie samemu na świętowanie</em>), który miał się ukazać, po starannej selekcji, z końcem roku&nbsp;1899. Stanowi on ogłoszony drukiem odpowiednik tomiku wierszy pisanych dla Lou, którego poeta nie ujawnił. »Niespiesznie zebrane utwory« – donosił Stefanowi George – »jakbym dotąd niczego jeszcze nie napisał, pierwsza poważna uroczysta księga«. Tomik ten – kartę tytułową oraz winiety zaprojektował Vogeler – miał stać się pierwszym dziełem, któremu po latach sam autor przypisywał wartość artystyczną.</p>

<p>W nowym roku&nbsp;1899 Rainer, zachęcany przez Lou – bez wątpienia także przez swą rodzinę – zaczął myśleć o ponownym podjęciu studiów uniwersyteckich. Georg Simmel, profesor filozofii, z którym – podobnie jak z Sauerem z Pragi – utrzymywał przez wiele lat przyjacielskie stosunki, wsparł go, jak się wydaje, w tej kwestii radą; tak oto Rilke rozpoczął w semestrze letnim studia na Uniwersytecie Fryderyka–Wilhelma. Uczęszczał na wykłady z historii sztuki, historii nowożytnej oraz poezji klasycznej. Jak wspominał w liście do Friedy von Bülow, z ochotą wysłuchałby wykładów Richarda Muthera, profesora sztuki z Wrocławia, lecz nie był skory opuszczać swego domu »Waldfrieden«, który dał mu tak wiele spokojnych godzin pracy – »to dla mnie rzecz najważniejsza&nbsp;… iż przed spojrzeniem obdarowującej godziny wszelkie powszednie obowiązki muszą zamilknąć«. W żadnym też razie nie chciał przebywać z dala od Lou. Wedle słów z listu do Friedy nie miał zamiaru przykładać się zbytnio do studiów ponad wymagane minimum.</p>

<p>Jest rzeczą wątpliwą, czy nawet na to znajdował czas. Przygotowania do podróży do Rosji coraz bardziej pochłaniały dwójkę przyjaciół. W liście do matki wyjawił, iż zamierzają wyruszyć wczesną wiosną; jednakże prawie cały marzec był w rozjazdach – najpierw przez pierwsze dwa tygodnie przebywał w Arco, następnie spędził parę dni w Wiedniu i Pradze; do Berlina powrócił na kilka tygodni przed wyjazdem do Moskwy. Nim wyruszył w swą wielką przygodę, będąc w Arco i Pradze złożył obowiązkowe wizyty obojgu rodzicom oraz swej babce. W Wiedniu, 18&nbsp;marca, czekały na niego dwie atrakcje, których nie chciał ominąć: otwarcie wystawy <em>Sezession</em> z udziałem między innymi Gustawa Klimta, jak również premierowe przedstawienie dwu utworów dramatycznych Hofmannsthala: <em>Wesela Zobeidy</em> oraz <em>Awanturnika i śpiewaczki</em>. Wiersze pisane przez »Lorisa« Rainer podziwiał już w czasie pobytu w Monachium, a w wykładzie na temat »Liryki współczesnej«, wygłoszonym w Pradze, wychwalał owe klejnoty poezji, które znane były jedynie niewielu spoza kręgu czytelników czasopism <em>Blätter für die Kunst</em> Stefana George oraz <em>Pan</em> Flaischlena. Po premierze, w której wziął udział w towarzystwie Arthura Schnitzlera, Rilke miał wreszcie okazję osobiście poznać Hofmannsthala. Następnego dnia przekazał mu z Pragi wyrazy głębokiej wdzięczności za niezapomniane przeżycie, a płynące z niego ogromne wzruszenie trwać w nim będzie »niczym powierzona mu tajemnica«. »Jeślim Pana częstokroć uważał za przywódcę, co rzecze tajemne słowa przed poważnymi obrazami a drzewom i kwiatom powierza głębsze znaczenie, to zeszłego wieczoru uznałem Pana za mistrza, a Pańska wola istnienia była mi drogą«. Dzięki sławie Hofmannsthala Wiedeń wydał mu się tym razem bardziej interesującym miastem i – jak pisał do matki – jako Austriaka ogarnęło go radosne uczucie »spontanicznego patriotyzmu«. »Boże błogosław mi«.</p>

<p>Rilke prosił też Bonza o przysłanie mu egzemplarza <em>Opowieści praskich</em>, który miał zamiar podarować ojcu jako prezent na imieniny. Tym samym mógł udowodnić Josefowi, iż mimo podjętych studiów zdołał zdobyć pewne uznanie jako pisarz. Kiedy książka ukazała się wreszcie drukiem, jej zewnętrzna szata wielce spodobała się Rainerowi. Z Pragi przesłał Bonzowi długą listę recenzentów, którym należało dostarczyć egzemplarze utworu. Wśród nich znaleźli się Theodor Herzl, Karl Kraus i Schnitzler z Wiednia oraz Rudolf Steiner i Jacobowski z Berlina. Jakiś czas potem, będąc już w Berlinie, prosił o dwa egzemplarze autorskie, z których jeden podarował czeskiemu poecie Jaroslavowi Vrchlický, drugi natomiast zatrzymał jako prezent dla Tołstoja, chcąc go ofiarować podczas spodziewanego z nim spotkania w Moskwie. Wydaje się, że wydawca był ze swego autora wielce zadowolony, jako że wypłacił mu od razu zaliczkę na poczet następnej książki, choć Rilke wspominał przez cały czas raczej o kolejnym tomie opowiadań, nie zaś o oczekiwanej przez Bonza powieści. Pieniądze były w tym momencie rzeczą pożądaną, niemniej Rilke potraktował tę sumę jako pożyczkę, którą – istotnie – spłacił latem tego samego roku.</p>

<p>Kwietniowe tygodnie upłynęły Rainerowi i Lou na przygotowaniach do podróży: studiowali bedeker, zbierali listy polecające oraz wszelkie niezbędne dokumenty, wśród nich paszporty. Żydom nie wolno było przekraczać granic, – pisał do matki – stąd należało przedłożyć niewiarygodną ilość dokumentów, aby dowieść, że się jest chrześcijaninem. Z kolei Simmel doradził mu, jak usprawiedliwić nieobecność na wykładach. Opisując swą podróż w liście do Scholza Rilke wyjaśniał, iż do tej pory zbyt cicho brzmiał w jego uszach głos Wielkiejnocy: »Chcę go usłyszeć raz jeszcze pośród olbrzymich dzwonów, i niechże sprawi, iżby moje nabożne nasłuchiwanie uwieńczone zostało dźwiękiem kościołów Kremla«.</p>

<p><strong>3</strong></p>

<p>»Owo doświadczenie Rosji stanie się częścią mojego istnienia.«</p>

<p>(Do Phii Rilke, 5.12.1899)</p>

<p>Po długiej podróży koleją przez Warszawę, Rainer, Lou i Andreas stanęli w Moskwie 27 kwietnia roku&nbsp;1899, tuż przed rosyjską Wielkanocą. Rainer, zaopatrzony w listy polecające od przyjaciół z Niemiec, swą pierwszą wizytę złożył młodemu artyście Leonidowi Pasternakowi, profesorowi Moskiewskiej Szkoły Sztuk Pięknych, z którym od razu nawiązał serdeczne stosunki. Pasternak, przygotowujący w owym czasie ilustracje do książki Tołstoja <em>Zmartwychwstanie</em>, już następnego dnia umożliwił im spotkanie z Hrabią. Rilke był urzeczony »dobrocią i człowieczeństwem« Tołstoja, jednakże czuł się zbyt onieśmielony, by nawiązać bliższy kontakt z pisarzem lub ofiarować mu swą książkę, którą z myślą o nim zabrał ze sobą w podróż. Według zapisków w dzienniku Lou, rozmowa obracała się głównie wokół prowadzonych przez Andreasa badań nad sektą Babi (Bahá’i) z Persji, która wielce zainteresowała Tołstoja. Lou wyraziła również opinię, iż przyszłość ludu rosyjskiego tkwi w syntezie intelektualizmu Zachodu i rosyjskiej »duszy«. Twierdzeniu temu Tołstoj zdecydowanie zaprzeczył, odrzucając pobożność rosyjskich chłopów jako zwykły przesąd. Utrzymywał, iż jeśli <em>mużyk</em> czegoś potrzebuje, to tylko oświecenia i praktycznej edukacji – nie może on trwać w ignorancji, płynącej z mistycznego pojmowania swej »duszy«. Nalegał też usilnie, by nie hołdowali takowym przesądom i nie uczestniczyli w obrzędach rosyjskiej Wielkiejnocy. A przecież z takim właśnie zamiarem Rilke, Lou i jej mąż przybyli do Rosji. Ta »długa noc, noc niezwykła, osobliwa, niezapomniana«, gdy nieprzebrany tłum ludzi tłoczył się w nawach kościołów, była dla Rainera zapadającym w pamięć przeżyciem. Zawołanie »Christos woskres«, dobywające się z tysięcy gardeł, nabożne »Woistinu woskres« tudzież donośne dźwięki ogromnego kremlowskiego dzwonu Iwan Wielikij sprawiły, iż Wielkanoc ta stała się dla niego czymś wyjątkowym, co »starcza na całe życie«.</p>

<p>Trójka przyjaciół spędziła w Moskwie jedynie kilka dni, jako że Lou pragnęła spotkać się z matką i rodziną, mieszkającą w St.&nbsp;Petersburgu. Zanim wyruszyli w drogę, udało im się – znów dzięki pośrednictwu Pasternaka – złożyć wizytę rzeźbiarzowi, księciu Pawłowi Trubeckiemu. Kiedy 3&nbsp;maja zawitali w St.&nbsp;Petersburgu, całe miasto było przystrojone sztandarami z okazji setnej rocznicy urodzin Puszkina. St.&nbsp;Petersburg wydał się Rilkemu metropolią na wskroś zachodnioeuropejską, miastem »w znacznie większym stopniu międzynarodowym i mało rosyjskim«, podczas gdy Moskwa jawiła się w jego oczach niczym prawdziwa Rosja, przydając »słowu ›piękno‹ nowego znaczenia«. »Dźwięki Orientu płynące z organów pokornych myśli – oto Moskwa, oto Rosja«. Z powodu powierzchownej znajomości języka rosyjskiego Rainer zmuszony był sięgnąć do języka znaków, aby zostać zrozumianym w »maison meublée«, gdzie się zatrzymał na czas pobytu w St.&nbsp;Petersburgu. Było to czasem – jak wyznał – pożądane wytchnienie dla jego strun głosowych; niemniej, przebywanie pośród »owego ludu, pełnego czci i pobożności« wciąż było dlań źródłem »osobliwych przeżyć«. Goszcząc w tym mieście, nie omieszkał odwiedzić Heleny Woronin, którą w czasie swego pobytu spotykał jeszcze wielekroć. Napisał dla niej kilka wierszy i ofiarował opatrzony dedykacją egzemplarz <em>Opowieści praskich</em>, przeznaczony pierwotnie dla Tołstoja. Czasami w jej towarzystwie, czasem samotnie, podziwiał wspaniałe zbiory sztuki, zgromadzone w Ermitażu oraz kolekcjach prywatnych. W osobie malarza Ilji Riepina, uznanego przedstawiciela naturalizmu w sztuce, odnalazł jeszcze jednego spośród »prawdziwych Rosjan«, ludzi, »którzy człowiekowi mówią o zmierzchu to, czemu inni zaprzeczają w świetle dnia«. Z końcem maja powrócił na kilka dni do Moskwy, gdzie miał sposobność poznać innych artystów z kręgu Pasternaka.</p>

<p>Przebywając w St.&nbsp;Petersburgu Rainer zgłębiał rosyjską sztukę sakralną, studiował rozmaite style ikoniczne i rozczytywał się w historii sztuki; jak zapewniał Helenę Woronin, czynił to z niesłabnącym entuzjazmem. »Do tychże studiów nad wszystkim, co rosyjskie, chciałbym powrócić, zarzucając wszelkie rozpraszające mnie próby; mógłbym rzec – powrócić, jak się wraca <em>do domu</em>«. Albowiem rzeczy te są »niczym ostatnia, najbardziej tajemna izba w sercu Boga. W niej trzyma on swe najwspanialsze skarby. Nie leżą rozrzucone, pokryte kurzem, niepotrzebne nikomu – wszystkie oddano owej głębokiej nabożności, z której od praczasu rodzą się dzieła pełne cudowności&nbsp;… Czuję, że stanowią one najlepsze odzwierciedlenie mych własnych uczuć i wyznań. I że z ich pomocą&nbsp;… zdołam wyrazić wszystko, co w mojej sztuce spragnione dźwięku i czystości«.</p>

<p>Nagłe przebudzenie się rosyjskiej wiosny, »nie tak nieśmiałej i przynoszącej rozczarowanie jak nasza«, było dla Rilkego niczym objawienie: »w ciągu jednej nocy, gdzieś około trzeciej lub czwartej godziny nad ranem, cała przyroda tej krainy odrodziła się« – pisał do matki z St.&nbsp;Petersburga – »a na brzozach wyrosło z nagła tysiące małych zielonych skrzydełek, trzepoczących trwożliwie na wietrze«. Rzeczywiście, Rainer był pod wrażeniem owej odmienionej krainy, będącej jakby u początków swego istnienia; miała ona przed sobą całą swą przyszłość, jak gdyby jej pałace i kościoły jeszcze w niej nie zaistniały – wszak zdawało mu się, iż ta właśnie kraina jest jego prawdziwą ojczyzną. »Rosja?« – poeta napisze po latach – »mój Boże, trudno mi wyrazić, czym była i jest dla mnie; gdyż w dużej mierze dzięki moim skłonnościom, których sobie wówczas nie uświadamiałem, stała się w pełni i od pierwszej chwili mą ojczyzną«. Italia wydawała mu się »krajem jak we śnie, Rosja natomiast pełna jest głębokich i niespodziewanych rzeczywistości«. Pobyt we Florencji był pewnego rodzaju przygotowaniem na spotkanie z Moskwą, gdzie poznał »głębię, większą prostotę«. Wbrew opinii Tołstoja, Rilke nie uważał, że prosty lud, klęczący w modlitwie przed swoimi Madonnami, pogrążony jest w przesądach. Sposób, w jaki ci ludzie, w tak zdumiewającym otoczeniu, wyznawali swą wiarę, był przejawem pewnego procesu twórczego, tego samego, który poeta dostrzegał w sztuce – procesu, w którym sam Bóg wciąż podlegał kształtowaniu. »Z każdego gestu tego ludu płynie ciepło Jego dojrzewania, niczym nieskończone błogosławieństwo«.</p>

<p>Brak jakichkolwiek bezpośrednich świadectw, mówiących o stosunkach Rainera i Lou w czasie ich pierwszego pobytu w Rosji. Oczywisty wydaje się fakt, iż Lou wraz z mężem zamieszkali w St.&nbsp;Petersburgu u jej rodziny, Rainer zaś wynajmował dla siebie osobny pokój. W połowie czerwca wszyscy troje powrócili do Gdańska, skąd Lou kilka dni później wyjechała do Berlina. Rainer pozostał do końca miesiąca w pobliskiej Oliwie i był – mimo deszczowej aury – wielce kontent, iż może w samotności rozmyślać o tym wszystkim, czego doświadczył był w ostatnim czasie. Wspólne plany na letnie miesiące obmyślili wraz z Lou jeszcze przed wyprawą do Rosji. Otóż Frieda von Bülow zaproponowała im, by razem z nią zamieszkali w willi w Bibersbergu niedaleko Meiningen, na skraju Lasu Turyńskiego. Zaproszenie to Lou bez wątpienia przyjęła z poczuciem ulgi, jako że oboje, pod wpływem entuzjazmu Rilkego dla wszystkiego, co rosyjskie, postanowili poświęcić czas nadchodzącego lata studiom nad językiem, literaturą, sztuką i historią Rosji. Najpierw jednak Rainer musiał pojawić się na uniwersytecie; z tego powodu mógł dołączyć do Lou i jej przyjaciółki dopiero po zakończeniu semestru. Niemniej, już w Schmargendorfie pilnie uczył się języka rosyjskiego, z podręcznikiem gramatyki w ręku próbował czytać Puszkina i Lermontowa, świętując »skromną intymną uroczystość«, kiedy to linijka lub dwie tekstu nie sprawiły mu trudności. W obszernym liście do Heleny Woronin, napisanym w ostatnich dniach lipca, zwierzał się, iż ogarnia go coraz większa niechęć do wszystkiego, co niemieckie: »kiedy tylko opanuję język i będę się nim mógł biegle posługiwać, poczuję się prawdziwym Rosjaninem. A wtedy pokłonię się przed Kaplicą Znamienską (tę ze wszystkich najbardziej uwielbiam), głęboko, po trzykroć, z szacunkiem« – wszak szacunek ów nie był bynajmniej wyrazem jego religijności, lecz dowodem, iż Rilke zrozumiał nierozerwalną jedność, w jaką stapiały się uczucia dumy i pokory, jedność, której można było doświadczyć jedynie w Rosji. »Gdybym przyszedł tu jako prorok, całym moim życiem głosiłbym, iż Rosja jest ową krainą przez Boga wybraną, nad którą jego ogromna dłoń rzeźbiarza zawisła w przezornym wyczekiwaniu: <em>wszystko</em> zostanie ofiarowane tej ziemi, czego tylko może jej zbraknąć, lecz los jej wypełniać się będzie wolniej, z tym sroższą wyrazistością«.</p>

<p>Podczas tych sześciu tygodni spędzonych w Meiningen Rainer i Lou z niezwykłym zapałem zabrali się do wspólnych studiów. Frieda była nieco poirytowana, gdyż dwójka przyjaciół prawie w ogóle nie miała dla niej czasu. Oboje bowiem tak bardzo byli pochłonięci swymi lekturami, »zupełnie jakby się musieli przygotowywać do jakiegoś surowego egzaminu«, tak wyczerpani i znużeni, że przy wspólnych posiłkach nie byli w stanie podjąć zajmującej rozmowy. »Dni są zbyt krótkie dla nas obojga« – pisała Lou. Rainer znalazł jednak czas, by skreślić pełen wyrazów szacunku list do Tołstoja; wraz z nim przesłał pisarzowi, na pamiątkę ich spotkania, krótką pracę pióra Andreasa poświęconą sekcie Babi, najnowszy zbiór opowiadań Lou oraz własne<em> Opowieści praskie</em>, »niewielką książeczkę, zrodzoną z wielu mrocznych uczuć, które mnie wiążą z mą słowiańską ojczyzną«. Wspólny pobyt w Bibersbergu zakończył się 12&nbsp;września, kiedy to Rainer i Lou nagle zdecydowali się powrócić do Berlina, poruszeni wieściami od Andreasa o chorobie ulubionego pieska Lou. Frieda, której powierzono przesłanie ciężkich bagaży oraz książek, nie była tym zbytnio zmartwiona, gdyż i tak czuła się przez cały ten czas odtrącona i pozbawiona ich towarzystwa. Rainer natomiast rzadko kiedy był aż tak zadowolony. Odzyskał »zdrowie, a dzięki usystematyzowanym studiom także otuchę« – pisał do Friedy, dziękując jej za wszystko, co dla nich uczyniła; z właściwą sobie skrupulatnością przesłał jej również swój udział w kosztach sierpniowego pobytu w willi.</p>

<p>Dla Rainera istniała teraz tylko i wyłącznie Rosja; koniecznie chciał przeczytać wszystko, co tylko mógł zdobyć na jej temat. Prosił Lou, aby pożyczyła mu cokolwiek – dzieła Lermontowa lub inne utwory prozą –, zanim nie otrzyma swych książek pozostawionych w Meiningen. W jego mieszkaniu czekała już nań reprodukcja obrazu Wasniecowa <em>Trzech rycerzy</em>, o którą prosił był swego czasu Helenę Woronin. Miał zamiar zawiesić ją, oprawioną w prostą ramę, nad małą skrzynią, którą przywiózł z podróży do Moskwy. »Z kufrów, krzyży, obrazów urządzam sobie pomału nabożny rosyjski kącik w moim gabinecie« – relacjonował swej rosyjskiej przyjaciółce. W Schmargendorfie powrócił do dawnego, prostego trybu życia; pomagał Lou w przyrządzaniu barszczu lub swej ulubionej potrawy z ruskiej kaszy, nosił niebieską siermięgę skrojoną na rosyjską modłę. Gdzieś też przeczytał, iż prawdziwy artysta powinien – nie oddalając się od swego domostwa na więcej niż cztery mile – znaleźć taką obfitość materiału dla swej sztuki, by wystarczyło mu na całe życie. Wszak dom niekoniecznie musiał oznaczać miejsce urodzenia; w istocie, poszukiwanie prawdziwej ojczyzny mogło stać się źródłem wszystkiego, co w sztuce niepowszednie i wzniosłe – »odnaleźć ją otwartą, odświętną i jakby wyczekującą naszego powrotu«. Z całą pewnością owo uczucie »powrotu do domu«, którego doświadczył w Rosji, stało się źródłem intensywnego twórczego natchnienia. W ciągu niespełna dwu miesięcy Rilke napisał <em>Modlitwy</em> (<em>Die Gebete</em>), które miały później utworzyć pierwszą część <em>Księgi godzin</em> (<em>Das Stunden–Buch</em>), <em>Korneta</em>, którego nazwie <em>Pieśnią o miłości i śmierci korneta Krzysztofa Rilke</em> (<em>Die Weise von Liebe und Tod des Cornets Christoph Rilke</em>), wreszcie <em>Powiastki o Panu Bogu</em> (<em>Das Buch vom lieben Gott und Anderes</em>) – dzieła, które miały przynieść mu powszechne uznanie; w nich to, zdaniem wielu, objawił się prawdziwy Rilke.</p>

<p><em>Modlitwy</em>, będące pierwszą wersją księgi <em>O życiu mniszym</em> (<em>Vom mönchischen Leben</em>), tworzą jeden długi cykliczny utwór poetycki, w którym Rilke, ustami rosyjskiego mnicha, wyraża swą koncepcję Boga, rozwijaną podczas podróży do Włoch i Rosji. Ów mnich, z pokorą i oddaniem malując w swej celi ikonę, przywołuje Boga utożsamianego z tajemnicą, Boga, którego natura powinna raczej pozostać zakryta w tradycyjnych wizerunkach, nie zaś odsłonięta, jak w dziełach aroganckich artystów epoki <em>quattrocenta</em>; jest to Bóg ciemności bliski malarstwu bizantyjskiemu, a nie Bóg światła włoskiego renesansu. Mnich pojmuje swe zajęcie – będące w istocie zadaniem artystów, poetów, całej ludzkości – jako <em>stwarzanie</em> Boga, niczym cierpliwe i trwające na pozór bez końca budowanie katedry:</p>

<p>Wznosimy Ciebie drżącymi rękoma,</p>

<p>Na atomie piętrząc atom.</p>

<p>Lecz któż ukończyć Ciebie zdoła</p>

<p>Twój, Boże, dom.</p>

<p>Mnich uznaje Boga nie tylko za pierwszego stwórcę, lecz również za stworzenie, które musi przyoblec się w kształt. Owa antyteza zostaje powtórzona w tysiącu inwokacji: oto »sąsiad Bóg«, który zamieszkuje wszystkie rzeczy – będąc to spłoszoną ptaszyną, to znów chłopem z długą brodą – wciąż jest Bogiem »dojrzewającym«, podobnym drzewu pnącemu się w górę ku odległej dojrzałości, to Bóg kształtowany dłonią artysty – w istocie jedynie w nim istnieje On naprawdę:</p>

<p>Co zrobisz, gdy ja umrę, Panie?</p>

<p>Jam dzban twój (kiedy zbiję się w kawały?)</p>

<p>Jam napój twój (kiedy się kwaśny stanie?)</p>

<p>Jam twe rzemiosło, twe ubranie,</p>

<p>Beze mnie stracisz sens twój cały.</p>

<p>Beze mnie, po mnie, dom postradasz …</p>

<p>Co będzie z Tobą? Ja się trwożę.</p>

<p>Owo niezwykłe połączenie koncepcji Boga, zamieszkującego wszelkie rzeczy, z Tym, który dopiero się stanie – jako pewnego rodzaju duchowe dziedzictwo artystów i poetów, którzy muszą się pojawić, by pomóc w jego ukształtowaniu, Boga istniejącego wyłącznie w ich twórczych umysłach – nie znajduje swego odpowiednika w którejkolwiek spośród ortodoksyjnych religii. Jak zauważył E. M. Butler, »mnich Rilkego, na pozór przeniknięty religijnością, składa modlitwy na ołtarzu sztuki, poszukując swego Boga, który nigdy nie istniał«. Wszak miriady obrazów, mistycznych i konkretnych zarazem, z pomocą których autor próbuje wyrazić ową sprzeczność, osiągając w swych podniosłych rytmach poetyckie mistrzostwo, jakiego nie zdołał wcześniej osiągnąć, nawet w <em>Wizjach Chrystusowych</em>, odznaczają się tak niebiańskim brzmieniem w swej dwuznaczności, iż liczni czytelnicy i krytycy, wśród nich i niejeden teolog, nie mieli większych trudności z pogodzeniem owej koncepcji z własnymi ortodoksyjnymi poglądami. Wiele spośród modlitw mnicha równie dobrze można odczytać jako modlitwy do Boga chrześcijan. W tak wielu rozmaitych wyobrażeniach Boga czytelnik, świadomy, iż Rilke odrzucił chrześcijaństwo, jest w stanie odnaleźć potwierdzenie niemal każdej formy deizmu czy teizmu. W rzeczywistości Rilke wierzył nie tyle w samego Boga, ile w swą własną zdolność powołania go do życia. »Jeśli on już nie istnieje albo też jeszcze go nie ma, jakież to ma znaczenie?« – pisał po latach. »Moja to będzie modlitwa, która go stworzy&nbsp;… A jeżeli Bóg z niej zrodzony nie przetrwa, tym lepiej: trzeba go będzie stworzyć na nowo i nawet wieczność cała nie zdoła go wyczerpać«. Myśl tę zaczął Rilke formułować już podczas pobytu we Włoszech; może to służyć za wyjaśnienie jego słów, iż podróż do Florencji stanowiła pewne przygotowanie na spotkanie z Moskwą. Stąd też, mimo rosyjskiego stroju, w jaki przybrane są <em>Modlitwy</em>, doświadczenia wyniesione z Rosji, tudzież studia nad jej historią i literaturą, stały się nie tyle inspiracją do napisania tych wierszy, ile ich katalizatorem. Podczas burzowych, jesiennych dni i nocy, z końcem września i na początku października, wena poetycka sprzyjała Rilkemu, Lou zaś jako pierwsza wysłuchała owych <em>Modlitw</em>.</p>

<p>Wszelako pewnej szczególnej nocy, gdy blask księżyca kapryśnie przenikał przez chmury gnane wiatrem, myśli poety wypełniła całkiem inna historia, na ślad której natrafił w starej kronice (być może miał on również w pamięci wydane kilka lat wcześniej opowiadanie Liliencrona). Kronika ta, odkryta przez stryja Jaroslava podczas jego poszukiwań genealogicznych, w zwięzły sposób odnotowała – jak przypominał sobie Rainer – śmierć szesnastoletniego korneta Ottona Rilke, którą poniósł w roku&nbsp;1664 na Węgrzech, w trakcie austriackiej kampanii przeciwko Turkom. Ów Rilke, w rzeczywistości noszący imię Christoph, nie zaś Otto, był najmłodszym spośród trzech synów pana na Langenau w Saksonii – wśród członków tejże rodziny Rainer i jego stryj daremnie poszukiwali swych antenatów. W ciągu tej »jednej nocy« – jak utrzymywał poeta przez całe życie – »nie skreślając ani jednego słowa«, spisał potoczystą liryczną prozą romantyczną historię młodego chorążego oraz jego pierwszego i zarazem ostatniego doświadczenia miłości i wojny – historię nocy miłosnej w zamkowej kwaterze (»żadne wczoraj, żadne jutro; gdyż czas rozpadł się. A oni kwitną na jego ruinach«), jak również jego bohaterskiej śmierci o brzasku, kiedy kornet pada na ziemię wraz z dogasającą chorągwią. »Jakże młody wówczas byłem!« – wspominał Rilke w roku&nbsp;1924, kiedy to ostateczna, nieznacznie zmieniona wersja utworu, który poprzedzony został fragmentem kroniki przytoczonym w dosłownym brzmieniu, odniosła oszałamiający sukces, przechodząc najśmielsze oczekiwania autora.* W opinii tych, którzy oceniają Rilkego według jego największych dzieł, <em>Kornet</em> ociera się o kicz; wszak książka ta zasługuje przynajmniej na pobłażliwość, z jaką sam poeta wypowiadał się o tym utworze, będącym ostatnim wyrazem jego młodzieńczych uniesień.</p>

<p>Z początkiem listopada Rilke na powrót rozpoczyna spisywać dziennik – pomyślany wprawdzie jako dar dla Lou, jest on jednakże świadectwem przemiany w łączących ich stosunkach. Na jego kartach poeta nadal prowadzi dialog z ukochaną, rozwijając czasem myśli, które nasunęły się im w trakcie wspólnych rozmów; niemniej, płomień żarliwości, jaki przenikał zapiski z Wenecji i Florencji, zaczyna przygasać, a w jego miejsce pojawiają się uczucia melancholii i rezygnacji. »W moich dobrych godzinach będzie dla mnie Twój śmiech niczym miasto, dalekie miasto, olśniewające, pełne życia – słowo od Ciebie płynące rozpoznam jak wyspę, na której rosną&nbsp;… ciche, uroczyste drzewa. Spojrzenie Twoje będzie dla mnie niby studnia&nbsp;… I przeniknie mnie na wskroś pewność, że to wszystko naprawdę <em>jest</em>, że mogę przekroczyć bramy tego miasta, bom tę wyspę często widywał i wiem dobrze, kiedy bywa najbardziej samotnie u brzegu studni; lecz jeśli mnie zapytasz, zauważysz u mnie wahanie: nie jestem pewny, czy las, którym wędrujemy, nie jest jedynie moim nastrojem&nbsp;…«. Na kolejnych stronicach dziennika można zauważyć, z jakim wyczuciem Lou odnosiła się do Rainera w chwilach rezygnacji, gdyż jako kontrapunkt pojawia się oto jego determinacja, by spełnienia szukać w swej pracy. »Muszę nauczyć się czerpać z mojego znużenia, mojego <em>uzasadnionego</em> znużenia&nbsp;… Dzień każdy winien nosić w sobie sens, to ja ów sens powinienem mu nadać, nie zaś przypadek!« W swej introspekcji poeta nie skupia się wyłącznie na własnych uczuciach do Lou, a wierszy nie pisze już więcej »Tobie na świętowanie«. »Jeśli Bóg zostawił nam jakieś przykazanie, to brzmi ono: bądź czasem samotny. Albowiem może On przyjść tylko do jednego człowieka, albo też do dwojga, których nie potrafi rozdzielić«. Zapiski nabierają z czasem charakteru notatnika, dokumentującego podjęte lub ukończone już prace; istotnie, Rilke utrwalił w nim pierwotne wersje wielu spośród swych utworów prozatorskich.</p>

<p>W szczególności jedno Rainer zawdzięcza pełnym zachęty słowom Lou. Otóż od dłuższego już czasu nie dawała mu spokoju myśl o napisaniu powieści, w której mógłby zawrzeć swe doświadczenia wyniesione ze szkół wojskowych; często też była ona tematem wspólnych rozmów. Nikt poza Lou nie zdawał sobie lepiej sprawy z tego, jak wielkie znaczenie mogłaby mieć dla poety ta książka, jako że Rilke nie potrafił sam pozbyć się urazu psychicznego, jaki pozostawił w jego pamięci pobyt w szkołach kadeckich. Przeżycia te mogłyby również posłużyć za kanwę powieści, jaką Rainer przyobiecał niegdyś swemu wydawcy Bonzowi. Nocą 5&nbsp;listopada poczuł niespodziewany impuls do pracy, na tyle silny, by ją przynajmniej rozpocząć. Niemniej, w chłodnym świetle dnia plan ten został zarzucony wobec innych zamierzeń; Rainer nie miał też pewności, czy byłby w stanie oddać zgodnie z prawdą stosunki panujące wśród gromady chłopców. »Każdy z nich, choćby był w największym stopniu zdeprawowany, jest mimo wszystko dzieckiem; aliści obraz wyłaniający się z owej dziecięcej wspólnoty tchnie nieodpartym wrażeniem przerażającej całości, niczym jakiś straszny organizm.« Mimo to w dzienniku nakreślona została żywa scena, odwołująca się bez wątpienia do autentycznego zdarzenia z St.&nbsp;Pölten, które głęboko utkwiło mu w pamięci. Przedstawia ona desperacki wysiłek, jaki podczas ćwiczeń gimnastycznych podejmuje najsłabszy uczeń gimnazjum, »blady lunatyk« Karl Gruber. Przy aplauzie zdumionych kolegów wspina się po linie aż pod sam sufit hali, po czym nagle zsuwa gwałtownie na podłogę, przez chwilę siedzi oszołomiony, a na koniec pada bez słowa na ziemię. Opowiadanie maluje wrażenie, jakie ów moment wywiera na całej klasie, gdy nieprzytomny Gruber zostaje wyniesiony z sali, a na miejsce przybywa wojskowy lekarz; niesamowite napięcie poprzedzające zwołanie zbiórki, na której oficer w szorstkich słowach zawiadamia uczniów o śmierci ich kolegi; wreszcie uczucia ulgi, lecz także grozy, jakie napełniają ich serca, gdy wszyscy się rozchodzą. W <em>Kornecie</em> Rilke dowiódł, iż czasem potrafi jeszcze ożywić swe młodzieńcze marzenia o bitewnej sławie; jednakże wojskowe wychowanie pozostało dla niego koszmarem, dręczącym go w niejedną bezsenną noc.</p>

<p>W przeciwieństwie do realizmu tego szkicu, jak również do egzaltacji, wypełniającej karty <em>Korneta</em>, <em>Powiastki o Panu Bogu</em>, napisane wkrótce potem, stanowią lekturę lżejszą i mniej frasobliwą. Także w tych opowieściach miejsce akcji (Rosja; Wenecja i Florencja; Monachium) oraz niektóre przeżycia i postacie (mroczny okres dzieciństwa; samotna matka, przywołująca na myśl postać Franziski zu Reventlow) zdają się zaczerpnięte z biografii autora. Podtytuł, jaki Rilke umieścił w wydaniu książkowym, opublikowanym na Boże Narodzenie roku&nbsp;1900 – »Dorosłym dla dzieci opowiedział« – jest szczerym wyznaniem zakłopotania, jakie towarzyszyło poecie zawsze, ilekroć rozmawiał z dziećmi. »Nie jest to rzecz z natury swej zła. Wszak dzieci mogłyby wysnuć wniosek, iż jestem skonfundowany, gdyż nie mówię im prawdy&nbsp;… mi zaś wielce zależy, aby moją opowieść uznano za prawdziwą&nbsp;…«. Przedstawiony w tym utworze Bóg jest czasem zadziwiającą wersją stworzenia, »którego jeszcze nie ma«, owego »nie ukończonego Boga«, którego sens objawił się Rilkemu w Rosji. Jest to Bóg, być może wszystkowiedzący, lecz nie wszystkowidzący; Bóg, który powierzywszy swym dłoniom zadanie stworzenia człowieka, nie mógł jednak zobaczyć swego dzieła; w przerażeniu staje On przed własnym wizerunkiem wykutym przez Michała Anioła w bloku marmuru, ogarnia go wszakże radość i niekończący się zachwyt, gdy uświadamia sobie, iż istnieje także w samym rzeźbiarzu i wspólnie oddają się twórczej pracy.</p>

<p>Rainer, mimo iż w tym owocnym okresie twórczość pochłaniała go nieomal bez reszty, znalazł jednak czas, by skreślić pełen otuchy list do Franziski zu Reventlow, mieszkającej obecnie w nowym domu w Schwabing; napisał również do Ernsta von Wolzogen, którego prosił o pomoc w znalezieniu wydawcy dla jej przekładów. »Pozostanę tutaj przez całą zimę« – donosił przyjaciółce – »pochylony nad dziełami, zrodzonymi z inspiracji rosyjską krainą. Z niejaką swobodą czytam już po rosyjsku i cieszę się z postępów, czynionych każdego dnia«. Kiedy ukończył <em>Powiastki o Panu Bogu</em>, więcej uwagi mógł poświęcić studiom nad językiem; niedługo potem był w stanie zasiąść do samodzielnej lektury powieści Dostojewskiego <em>Biedni ludzie</em>. Wspólnie z Lou przygotowywali plany drugiej, tym razem dłuższej podróży po Rosji. Rainer zapisał się nawet na uniwersytecki wydział rusycystyki, zdecydowany regularnie uczęszczać na wykłady. »Istotne stało się dla mnie, bym przy moich rozległych zainteresowaniach mógł skupić się na jakimś konkretnym zagadnieniu,« – pisał do matki dzień po swych dwudziestych czwartych urodzinach – »a teraz, gdy wybrałem Rosję, muszę wytrwać w mym postanowieniu, nie sądzisz?« Każdego dnia, dwie lub trzy godziny spędzał na czytaniu Turgieniewa w oryginale, trzy lub cztery godziny przeznaczał zaś na studiowanie francuskich książek poświęconych Rosji, spośród których za »wyśmienitą« uznał rozprawę pióra de Vogüé’a na temat rosyjskiej powieści, z której wynotował rozliczne fragmenty.</p>

<p>Zajęcia te nie odwróciły jego uwagi od spraw praktycznych, szczególnie tych związanych z publikowaniem własnych utworów, jako że dodatkowe dochody wciąż były dlań rzeczą nieodzowną. W lipcu – zamiast wciąż jeszcze nienapisanej powieści – przesłał Bonzowi wybór opowiadań, wyjaśniając zarazem, iż po otrzymaniu subwencji, jaką dzięki wstawiennictwu profesora Sauera przyznała mu pewna praska fundacja, publikację nowego tomiku wierszy zamierza powierzyć innej oficynie. »Zeszłego roku wyjawił mi Pan, iż nie jest Pańskim zamiarem wydawać poezje; poza tym zbiór ten, w formie, jaką chciałbym mu nadać, z rycinami Vogelera na każdej stronicy, nie odpowiadałby Pańskim intencjom«.<em> </em>Tomik <em>Mir zur Feier</em> – owa »pierwsza poważna uroczysta księga«, jak wyraził się w liście do Stefana George – ukazał się przeto na Boże Narodzenie roku&nbsp;1899 nakładem berlińskiego wydawnictwa G.&nbsp;H.&nbsp;Meyera. Nie jest nam znana reakcja Bonza; nie był on jednak skłonny wydawać kolejnego zbioru opowiadań; ostatecznie przystał na obietnicę Rilkego, iż to on będzie miał w przyszłości prawo do publikacji każdego dłuższego utworu poety. Zobowiązanie to miało przysporzyć Rilkemu niemało kłopotów.</p>

<p>Przez cały czas Rainer podtrzymywał liczne kontakty z redakcjami czasopism z Wiednia, Monachium, Berlina i Pragi, które od czasu do czasu zamieszczały na swych łamach jego wiersze i opowiadania; dzięki temu sytuacja finansowa poety uległa poprawie. Niemniej, jego uwagę przyciągnął pewien nowy periodyk, <em>Die Insel</em>, miesięcznik bibliofilski, którego pierwszy numer ukazał się w październiku. Czasopismo to, finansowane przez zamożnego estetę Alfreda Waltera Heymela, który wydawał je wraz z poetą Rudolfem Alexandrem Schröderem oraz pisarzem Ottonem Juliusem Bierbaumem, przypomniało Rilkemu o przedsięwzięciu, które niegdyś zaprzątało jego własne myśli. Celem jego twórców było »stworzyć miejsce, w którym można by gromadzić najbardziej wartościowe dzieła współczesnej literatury niemieckiej oraz obcej«, jak również »brać udział w nowym ruchu artystycznym sztuki użytkowej«, proponując publikacje, które pod względem szaty graficznej, jakości druku oraz papieru zasługiwałyby na miano najpiękniejszych. Heymel i Schröder, dwaj kuzyni, młodsi od Rilkego o kilka lat, już w młodości, po przeprowadzce z Bremy do Monachium, zaczęli rozważać projekt stworzenia własnego czasopisma. Bierbaum, trzynaście lat od nich starszy, wniósł swe dziennikarskie doświadczenie; Schröder zdołał też pozyskać Vogelera, artystę, którego styl idealnie odpowiadał ich koncepcji szaty graficznej pisma. Bierbaum był zachwycony wierszem <em>Trzej królowie</em> (<em>Die Drei Könige</em>), pierwszym, jaki Rilke nadesłał w grudniu do redakcji: »wprost niezwykła to dla nas radość&nbsp;… zachwycający wiersz&nbsp;… Mamy nadzieję, że pan Vogeler sporządzi dlań rycinę.« Istotnie, malarz ozdobił wszystkie trzy numery, jakie ukazały się od stycznia do marca roku&nbsp;1900; wiersz <em>Trzej królowie</em> Rilkego opublikowany został w numerze marcowym.</p>

<p>Ów edytorski triumwirat nie przetrwał nazbyt długo; Schröder i Heymel uczynili Bierbauma osobą odpowiedzialną za pismo w trzecim roku jego istnienia; wkrótce potem zakończono jego wydawanie. W międzyczasie jednak powzięli ambitniejszy plan utworzenia własnego wydawnictwa, którego znakiem miał być żaglowiec – symbol czasopisma <em>Insel</em>. Projekt ten urzeczywistniony został już latem roku&nbsp;1899 – z początku pod egidą wydawców miesięcznika, Schustera i Loefflera, mających swe przedstawicielstwa w Berlinie i Lipsku – lecz nieledwie dwa lata później, w roku&nbsp;1901, przekształciło się ono w niezależny dom wydawniczy z siedzibą w Lipsku. Jedną z pierwszych publikacji, jakie ukazały się jego nakładem, było faksymilowe wydanie rękopisu zbioru wierszy Vogelera <em>Dir</em>, ozdobione przez samego autora. Rilke otrzymał od swego przyjaciela własnoręcznie kolorowany egzemplarz. W owym czasie poeta pozostawał pod wrażeniem »bezgranicznej romantyki«, jaka cechowała rysunki Vogelera w okresie oddziaływania <em>Jugendstilu</em> – owej, wedle słów samego artysty, »pięknej kurtyny, zakrywającej rzeczywistość«. W porównaniu z bardziej komercyjnymi oficynami Bonza czy Meyera, profil powstającego wydawnictwa Insel Verlag, dążącego do bardziej szczytnych celów, zdawał się Rilkemu lepiej odpowiadać charakterowi jego utworów. Poeta nie posiadał się z radości, kiedy dowiedział się, iż jego <em>Powiastki o Panu Bogu</em> od razu zjednały sobie uznanie Bierbauma i Heymela; ich publikacja nakładem wydawnictwa Insel w grudniu roku&nbsp;1900 była wydarzeniem o doniosłym znaczeniu dla jego dalszej kariery.</p>

<p>Święta Bożego Narodzenia roku&nbsp;1899 spędził Rainer w Pradze; w drodze powrotnej do Berlina zatrzymał się we Wrocławiu, gdzie zamierzał złożyć wizytę Richardowi Mutherowi, profesorowi historii sztuki, którego od dawna podziwiał. Dla wiedeńskiego czasopisma <em>Die Zeit</em>, którego Muther był redaktorem artystycznym, Rilke podjął się napisać artykuł poświęcony rosyjskiej sztuce. Powróciwszy w nowym roku do swego zacisznego Schmargendorfu, coraz więcej czasu przeznaczał na przygotowania do drugiej podróży do Rosji. W liście do Leonida Pasternaka, wysłanym w lutym wraz z egzemplarzem tomiku wierszy, napisał, iż kraj ten pozostał dla niego czymś więcej niż tylko przelotnym wspomnieniem; od sierpnia poświęcił się prawie wyłącznie studiom nad rosyjską historią, sztuką, kulturą, a także »piękną, niezrównaną mową rosyjską«. »Jakaż to radość dla mnie móc czytać wiersze Lermontowa lub prozę Tołstoja w oryginale!« Rainer tęsknił niezmiernie za atmosferą Moskwy, miał też nadzieję dotrzeć tam przed nastaniem kwietnia i tym razem pozostać na dłużej, już jako »wtajemniczony« w krąg Pasternaka. Zamierzał napisać więcej o Rosji, jak tylko zgłębi ów temat. Pragnął też, by Krym oraz Kijów znalazły się na trasie jego podróży. »Snując moje plany czuję się jak dziecko, wyczekujące nadejścia Bożego Narodzenia«. Sophia Nikołajewna Schill, rosyjska pisarka, którą dzięki pośrednictwu Lou Rilke poznał w Berlinie na przełomie roku, powróciwszy do swej ojczyzny przesłała mu pewną liczbę książek, spośród których szczególnie jedna wzbudziła w nim, ku zaskoczeniu Sophii, niekłamany zachwyt – zbiór wierszy chłopskiego poety S.&nbsp;D.&nbsp;Droszyna. Rainer natychmiast przełożył kilka tych wierszy »pełnych muzyki i tańca«, dwa z nich opublikował w Pradze; nalegał też, by Sophia umożliwiła im spotkanie z Droszynem podczas ich pobytu w Rosji. Zwierzył się jej również, iż sam chciałby pisać wiersze w języku rosyjskim. Nie omieszkał także poprosić o egzemplarze utworów Czechowa <em>Mewa</em> oraz <em>Wujaszek Wania</em>, które miał zamiar przedstawić pewnemu wydawcy z Monachium, w nadziei opublikowania ich w przekładach na niemiecki. Swój własny przekład <em>Mewy</em> – który niestety nie zachował się – ukończył w ostatnich dniach marca.</p>

<p>Corocznych odwiedzin w Arco Rainer nie brał tego roku w ogóle w rachubę. W liście do matki wyznał, że pracuje niczym »wyrobnik«, zapisując w ciągu dwu dni 170 stronic; nie ma nawet czasu, by zobaczyć premierowe przedstawienie »dramatycznego epilogu« Ibsena <em>Gdy powstaniemy z martwych</em>. »Po uszy« tkwi w przygotowaniach do podróży – pisał do Franziski zu Reventlow, wyrażając przy tym żal, iż po raz pierwszy od czterech lat nie będzie w stanie, jak co roku na wiosnę, odbyć wycieczki nad jezioro Garda; żałuje tym bardziej, że mógłby tam spotkać jej syna Rolfa. Miał nadzieję, iż jego wysiłki przyniosą spodziewane owoce w postaci zbioru monografii, poświęconych rosyjskim malarzom, których dzieła uważnie studiował. Uważał je za »wartościowe i istotne dla twórczości artystycznej«, gdyż »mówić o rosyjskich artystach znaczy snuć opowieść o niezwykle uduchowionych (a zarazem prostych) ludziach«. W owym czasie Rainer ukończył już esej, przyobiecany niegdyś Mutherowi, zatytułowany <em>Sztuka rosyjska</em> (<em>Russische Kunst</em>); czerpał on z ogólnych wrażeń, wyniesionych z pierwszej podróży do Rosji, acz traktował również o dziełach Wasniecowa. Niemniej, poeta pragnął jeszcze lepiej poznać kulturę i sztukę tego kraju. Podobnie jak Bóg rosyjskiego ludu był jeszcze »nieukończony«, również jego własna sztuka wciąż znajdowała się w stadium kształtowania; Rilke czuł, że jej rozwój naznaczony będzie obopólnym oddziaływaniem.</p>

<p>Kiedy 9&nbsp;maja roku&nbsp;1900 Rainer i Lou przybyli do Moskwy, nastrój uniesienia wywołany obchodami rosyjskiej Wielkanocy już przeminął. Podziwiając ze swych pokoi Kreml, którego okna odbijały blask zachodzącego słońca »niczym jakowejś świętej lampy«, odnosili wrażenie, iż miasto napełnia niezwykła atmosfera, będąca »mieszaniną modlitwy i rozradowania«, jego barwy zaś stapiały się razem, tworząc »aurę niebiańskiej szczęśliwości«. »Schillchen« okazała się ochoczym przewodnikiem; nazajutrz zabrała ich do Muzeum Historycznego oraz – zgodnie z ich od dawna wyrażanym życzeniem – do Galerii Tretiakowskiej, którą w następnych dniach zwiedzali jeszcze wielekroć. Sophia wspominała, jak niezwykłą parę tworzyli Rainer i Lou, spacerując po alejkach i zaułkach miasta; trzymali się za ręce niczym dwoje dociekliwych dzieci, nie bacząc na zaciekawione spojrzenia i uśmiechy. »Wysoka, nieco krępa postać Lou, ubrana w suknię o luźnych fałdach i nieco dziwnej barwie, którą sama uszyła«, Rainer »o dziewczęcych rysach«, lecz z rudawą kozią bródką, z którą było mu do twarzy, »szczupły, średniego wzrostu, ubrany w kurtkę z licznymi kieszeniami i prawdziwy tyrolski kapelusz«. Często zatrzymywali się na herbatę w małych gospodach, odwiedzanych przede wszystkim przez stangretów i służących; wiedli z nimi rozmowy i przysłuchiwali się ich opowieściom. Rainer był pod wrażeniem otwartości i życzliwości tych ludzi, z jaką spotykali się wszędzie, dokąd tylko zwrócili swe kroki. Sophia przygotowała dla nich listy polecające do pisarzy, których osobiście znała, wszak wydawało się jej, że goście z Niemiec poszukują »prawdziwego oblicza Rosji«, im dalej od literatury i Europy, tym lepiej.</p>

<p>Każdy dzień pobytu starali się w pełni wykorzystać, a do hotelu wracali tylko na noc. Rainer, jako że dobrze już władał językiem rosyjskim, czuł się »zaiste jak u siebie«. Pasternak, który widział w nim poniekąd młodego rosyjskiego intelektualistę, sporządził ołówkiem dwa szkice, według których, już po śmierci poety, namalował olejny portret »Rilke w Moskwie«. Za jego namową Paweł Dawidowicz Ettinger, sławny pisarz i kolekcjoner dzieł sztuki, znający osobiście niemal wszystkich znaczących rosyjskich artystów, 15&nbsp;maja złożył Rilkemu wizytę; na długo zapadła mu w pamięć postać poety, »o bladej, podłużnej twarzy i pełnych, zmysłowych ustach«, jego »gęste włosy barwy popielatoblond« i »błękitne oczy«. Ettinger, podobnie jak Pasternak, zatroszczył się o to, by Rilke w czasie trzytygodniowego pobytu w Moskwie poznał możliwie jak największą liczbę tamtejszych współczesnych artystów. Okazał się również szczególnie pomocny, przesyłając książki oraz reprodukcje, o które poeta prosił, chcąc wykorzystać je w swej pracy.</p>

<p>»Dzięki doskonałym kontaktom, jakie udało mi się nawiązać, wszystkie kręgi artystyczne stoją przede mną otworem« – pisał Rainer w liście do matki. Brał udział w wieczornych kursach edukacyjnych dla robotników, podczas których Sophia Schill prowadziła wykłady; po ich zakończeniu mogli zasiąść do wspólnej herbaty wraz z tkaczami i drukarzami. Oboje z Lou zostali też zaproszeni przez księcia Schachowskiego do zwiedzania kremlowskiego skarbca i zbrojowni. W towarzystwie pewnego duchownego odwiedzili również klasztor Czudowski. Wybrali się po raz kolejny do Abramcewa, majątku ziemskiego leżącego niedaleko Moskwy, który stał się w owym czasie centrum życia artystycznego Rosji, »czymś w rodzaju rosyjskiego Worpswede«, jak Rilke określił je w liście do matki. W Zagorsku zobaczyli niezwykłe »miasto klasztorne« (Troice–Siergijewa Ławra), obwarowane niczym forteca; widok dwudziestu kościołów i katedr, pomiędzy którymi gnieździły się stragany jak podczas jarmarku, wydał im się osobliwym pomieszaniem sacrum i profanum.</p>

<p>Z końcem miesiąca miał nadejść kulminacyjny moment ich wizyty: licząca 4000&nbsp;kilometrów podróż przez południowe i wschodnie rubieże europejskiej części Rosji. Trasa wyprawy wiodła najpierw w głąb Ukrainy, gdzie w »świętym mieście« Kijowie zamierzali spędzić dwa tygodnie w okresie Zielonych Świąt. Z Kijowa planowali udać się w dół Dniepru aż do Krzemieńczuka, a następnie drogą przez Charków i Woroneż dotrzeć nad brzegi Wołgi w okolicy Saratowa. Stamtąd zamierzali popłynąć statkiem w górę Wołgi aż do Jarosławia, skąd mogliby wrócić koleją do Moskwy. Zarówno dla Lou jak i dla Rainera podróż ta miała być odkrywczą wyprawą w nieznane. W jej trakcie mogli ziścić swój zamiar złożenia wizyty Tołstojowi, którego w Moskwie spotkali tylko przelotnie, jako że szlak wyprawy przebiegał opodal jego majątku ziemskiego w Jasnej Polanie. Niemniej, do chwili wyjazdu w dniu 31&nbsp;maja nie wiedzieli jeszcze, czy go tam zastaną. Przypadek zrządził, iż tym samym pociągiem podróżował do Odessy Leonid Pasternak z rodziną. Jego wówczas dziesięcioletni syn Borys zachował w pamięci jedyne spotkanie z poetą, którego dzieło będzie w przyszłości podziwiać. W swych wspomnieniach pisze o wrażeniu, jakie wywarł na nim ten mężczyzna, mówiący po niemiecku z jakimś niezwykłym akcentem; towarzyszyła mu kobieta wysokiego wzrostu, »która mogła być jego matką lub starszą siostrą«. Podróżujący z nimi pewien przyjaciel domu Tołstojów, którego przedstawił im Pasternak, potwierdził ich przypuszczenie, że Hrabia rzeczywiście przebywał w tym czasie w Jasnej Polanie. Nazajutrz po nocy spędzonej w Tule, pospieszyli tam, jadąc pociągiem osobowym, następnie towarowym oraz wynajętą trojką.</p>

<p>Do Jasnej Polany przybyli w najmniej odpowiednim momencie, jako że rodzina Tołstojów dopiero co przeprowadziła się z Moskwy, gdzie spędziła zimę; dało się również wyczuć rosnące napięcie w stosunkach między Hrabią a jego żoną. Starzec, który wydał się Rainerowi »jakiś drobniejszy, bardziej przygarbiony, o bielszych włosach«, acz zachował jasny, niezmącony wzrok, był wzburzony i obiecał im, iż przyjmie ich później. Goście poczęstowali się kawą w olbrzymiej jadalni, mieszczącej się na pierwszym piętrze, ozdobionej licznymi portretami przodków; potem zaś, w towarzystwie najstarszego syna Tołstoja, spacerowali po rozległym parku, przechadzając się brzozową aleją. Po powrocie do dworu zastali hrabinę rozdrażnioną i zajętą porządkowaniem książek; oznajmiła im, iż mąż jest niedysponowany. Dało się słyszeć trzaskanie drzwiami, kłótnie i czyjś płacz dobiegający z przyległego pokoju, a potem pojednawcze słowa Tołstoja; on sam wszedł do pokoju, to znów zniknął za drzwiami, w końcu stanął przed nimi i zaproponował im ponowną przechadzkę po parku, podczas gdy rodzina miała zasiąść do obiadu. W tej sytuacji wspólny posiłek stanowiłby dla nich wątpliwą przyjemność, Hrabia widocznie również chętnie z niego zrezygnował. Tym razem mogli poświęcić gospodarzowi całą swą uwagę; w napięciu słuchali jego słów, kiedy tak kroczył smagany wiatrem, pochylając się czasem, by zerwać naręcze niezapominajek, które następnie zamaszystym ruchem, jakby łapał motyle, przyciskał do twarzy i pozwalał opaść zwiędłym płatkom na ziemię. Pożegnawszy się z nim przy dworze »z uczuciem wprost dziecięcej wdzięczności« – jak nazajutrz Rainer napisał w liście do Sophii Schill – »wzbogaceni darami jego ducha«, udali się do najbliższej stacji i wieczorem powrócili do Tuły.</p>

<p>Lou wspominała po latach, że owo spotkanie z Tołstojem w trakcie drugiej rosyjskiej podróży było dla nich jakby bramą wiodącą ku Rosji i jej mieszkańcom. Rainerem targały ambiwalentne uczucia. Z jednej strony postać pisarza, wiodącego swój żywot pośród falistego krajobrazu, harmonizowała z wyobrażeniem poety, iż jest on prawdziwym, »wiecznym Rosjaninem«. Jednakże stosunkowo zaawansowany wiek Tołstoja wykluczał możliwość jakiegokolwiek autentycznego porozumienia między nimi (w późniejszych latach pisarz nie mógł sobie nawet przypomnieć ich spotkania). Niezdecydowanie Rainera, z jakim wyznał, iż jest poetą, ściągnęło na jego głowę gwałtowną tyradę Tołstoja przeciwko wszelkiej sztuce. Niemniej, mimo przytłaczającej osobowości patriarchy, Rilke przeczuł kryjącą się w nim sprzeczność dzielącą sztuką i powszednie życie. Tołstoj uległ pokusie, by wyrzec się swej sztuki, tego »dzieła serca«, dla którego został stworzony, gwoli prawdziwego życia, »dzieła rąk«, w którym okazał się nieporadnym dyletantem, a które przyniosło mu w oczach Rainera jedynie rozczarowanie i bezgraniczną samotność.</p>

<p>Kiedy 3&nbsp;czerwca, po długiej podróży w upale i niewygodach, Rainer i Lou przybyli późnym popołudniem do Kijowa, z początku doznali niekorzystnego wrażenia. Ze swych lektur wynieśli przekonanie, iż miasto to, będące pradawną stolicą, w której święta Olga i święty Włodzimierz zaszczepili chrześcijaństwo, nosi prawdziwie rosyjski charakter. Lecz wbrew ich oczekiwaniom wyglądało ono na wskroś nowocześnie, a trwające całe stulecia wpływy polskie i zachodnioeuropejskie pozostawiły niezatarte ślady. »Próbuję zapamiętać stąd zgoła niewiele« – Rainer pisał do matki – »a całą mą uwagę kieruję ku starym kościołom i katedrom, kryjącym dawne malowidła i kosztowne relikwie«. Dopiero podczas zwiedzania katedry św.&nbsp;Włodzimierza, klasztoru Widubieckiego oraz kościoła św.&nbsp;Zofii poeta odkrył na nowo prawdziwe oblicze Rosji, które odnalazł na krótko podczas swej pierwszej wyprawy. Z płonącą świecą w dłoni wędrował po niskich, wąskich korytarzach katakumb Ławry Pieczerskiej, mijając cele, w których zabalsamowane zwłoki świętych mnichów z minionych stuleci, odziane w drogocenne płótna z adamaszku, spoczywały w otwartych sarkofagach ze srebra. Podobnie jak ongiś w Moskwie w okresie Wielkanocy czuł się oszołomiony nabożną czcią, z jaką tłumy pielgrzymowały w czas Zielonych Świąt ze wszystkich zakątków Rosji. Lou, bardziej trzeźwo oceniającą rzeczywistość, ogarnęło uczucie konsternacji na widok budzącej odrazę zachłanności oraz ignorancji współczesnych mnichów oraz całego systemu kościelnego, nacechowanego dążeniem do władzy oraz utrzymania dotychczasowej wyłączności w prowadzeniu szkół. Uwolnienie tych ludzi z owego duszącego uścisku wydawało się jej wprawdzie niebezpieczne, niemniej większe niebezpieczeństwo niosło ze sobą zachowanie status quo ante.</p>

<p>Rainer i Lou zamieszkali w niewielkim, przytulnym hotelu, w pokojach, których balkony wychodziły na ogrody ciągnące się wzdłuż brzegu Dniepru. Było duszno i burzowo, toteż kąpiel w rzece sprawiała prawdziwą przyjemność. Kiedy nie zwiedzali kościołów czy klasztorów, włóczyli się po targu podolskim i przesiadywali często w pobliskich ogrodach. W pierwszą niedzielę po Zielonych Świątkach po raz ostatni odwiedzili targ, po czym wsiedli na statek parowy <em>Moguchy</em> (<em>Potężny</em>) i popłynęli w dół rzeki do Krzemieńczuka, który Lou wydał się niegościnny, i dalej aż do Kreslu. Stamtąd pojechali koleją do Połtawy, gdzie spędzili dwa dni, w czasie których urządzili wycieczkę do pobliskiej Karbonowki oraz zwiedzili chłopską chatę, charakterystyczną dla Małej Rusi.</p>

<p>21 czerwca rozpoczęli długą podróż koleją do Saratowa; najpierw trzecią klasą udali się drogą przez Charków do Woroneża, zaś drugiego dnia podróżowali już w bardziej komfortowych przedziałach. W Saratowie, w oczekiwaniu na parowiec <em>Aleksander Newski</em>, który za dwa dni miał ich zabrać w górę Wołgi, zwiedzali miasto wraz z osiedlami Kozaków, położonymi na jego wschodnich krańcach. Lou poczuła się nieco zmęczona, toteż następnego dnia postanowiła wypocząć, podczas gdy Rainer obejrzał Muzeum Narodowe. Parowiec odbił od brzegu, z właściwym sobie opóźnieniem, w dniu 25&nbsp;czerwca, o pierwszej w nocy. Podczas tej trzydziestosześciogodzinnej podróży przez Jekaterynburg (gdzie mieściła się niemiecka kolonia), Kralińsk i Syzrań aż do Samary, nie spali zbyt wiele, gdyż nastała piękna pogoda i ogarnęło ich przemożne wzruszenie niezmierzoną przestrzenią wielkiej rzeki. Była to łagodna, przyjemna dla oka okolica, pozbawiona melancholii, – jak zauważyła Lou – stanowiąca całkowite przeciwieństwo malowniczej doliny Renu, a jej kościoły mocno zapuściły korzenie w swej prawdziwej ojczyźnie. Dla Rainera było to niezwykłe doświadczenie, ujrzeć ziemię, wodę i niebo w nowym wymiarze, wszelkie istnienia na miarę Boga–Stworzyciela. Podczas dłuższego postoju w Samarze wybrali się na zakupy i skosztowali kumysu z borówkami, którym częstował pewien tatarski sprzedawca. Lecz najpiękniejszy odcinek drogi – szerokie zakole rzeki w okolicy Stawropola – leżał jeszcze przed nimi, stąd mimo pochmurnego nieba pozostali na pokładzie aż do północy. Kiedy 27&nbsp;czerwca dotarli do Simbirska (Uljanowska), padał rzęsisty deszcz, z czasem jednak niebo wypogodziło się, gdy płynęli dalej w kierunku Kazania. Stamtąd, 30&nbsp;czerwca, szybki parowiec <em>Wielka Księżna Olga Nikołajewna</em> zabrał ich do miejscowości Niżnij–Nowogród (Gorki), a następnie statkiem <em>Książę Michał Twerski</em> popłynęli coraz węższą Wołgą do Jarosławia, gdzie zawitali 2 lipca.</p>

<p>Przed powrotem do Moskwy Rainer i Lou pragnęli bliżej poznać życie prostego ludu. W pobliskiej wiosce Krest–Bogorodskoje znaleźli <em>izbę</em>, chłopską chatę, którą pewna młoda para dopiero co zbudowała dla siebie. Jako że małżonkowie zmuszeni byli iść na służbę, z radością wynajęli podróżnikom swój dom na pewien czas. W izbie znajdowała się wbudowana ława oraz samowar, siennik wypchano świeżą słomą (dość szeroki dla dwojga, jak tłumaczyła chłopka z sąsiedztwa – niemniej dla Rainera przygotowano w stajni obok osobne posłanie). Przez kilka dni wspólnie z życzliwie usposobionymi mieszkańcami wioski mogli dzielić ich prosty tryb życia oraz skromne jadło, wędrować po kwitnących łąkach, pić herbatę, siedząc o świcie na progu chaty. Słowem – zakosztować idylli prostego życia, dalekiej jednak od prawdziwej, surowej rzeczywistości. Dla Lou owo krótkie interludium symbolizowało radość z powrotu do starej ojczyzny; Rainer natomiast – jak się jej wydawało – odnalazł tu prawdziwą istotę pobożności ludu rosyjskiego, który cierpiąc niedostatek, ba, nędzę, przechował niezłomną wiarę w opiekę kogoś, kogo nazywał »Bogiem«. Przeżycia owe znalazły swe odbicie we fragmentach wierszy, jakie rodziły się w jego głowie, kiedy podróżowali do Połtawy i Saratowa czy też płynęli po Wołdze do Kazania. Strofy te utworzą drugą część <em>Modlitw</em>, które Rainer zacznie pisać po powrocie z Rosji.</p>

<p>W Jarosławiu, gdzie podróżnicy spędzili dzień 5&nbsp;lipca, nim koleją powrócili do Moskwy, obejrzeli kościół rodziny Schachowskich, w którym troje przodków księcia, spoczywających w inkrustowanych szlachetnymi kamieniami sarkofagach, miejscowa ludność czciła jako świętych. Schachowski był jednym z nielicznych spośród nowych przyjaciół Rainera i Lou, którzy nie wyjechali z Moskwy wraz z nastaniem letnich miesięcy. W ciągu dwu następnych tygodni był on często ich przewodnikiem po moskiewskich muzeach. Z powodu braku funduszy plan następnej dłuższej wyprawy, tym razem koleją uralską aż do Czelabińska, musiał zostać zarzucony. Sophia Schill mogła wszakże spełnić ich życzenie bliższego poznania życia na wsi, proponując im wizytę u Droszyna w jego zagrodzie we wsi Nisowka w górnym biegu Wołgi. Ów pięćdziesięcioletni chłopski poeta, zyskawszy w St.&nbsp;Petersburgu pewne uznanie, powrócił do swej wioski, gdzie stał się poważanym członkiem starszyzny; latem pracował na roli, zimą zaś pisał wiersze. Droszyn był pod wrażeniem znamienitych gości z Niemiec – tłumacza jego poezji oraz »sławnej pisarki«; pragnąc podjąć ich w należyty sposób, przygotował dla nich stosowne pokoje w sąsiedniej chacie, w której dopiero co urządził swoją pracownię. Przy powitaniu poczęstowano gości herbatą, a »Rainer Ossipowicz« podarował gospodarzowi egzemplarz swych przekładów; wraz z »Luizą Gustawowną« poprowadzono go następnie drogą pośród pól nad brzeg Wołgi. Po wspólnej wieczerzy Spiridon Dimitrijewicz czytał im swoje wiersze.</p>

<p>Droszyn był zaskoczony, spostrzegłszy następnego dnia, że jego goście wstali wcześniej niż on i spacerowali o świcie boso po pokrytych rosą łąkach, ciągnących się wzdłuż rzeki. »Wyjaśnili mi, że to dobre dla zdrowia« – on jednak nie dał się przekonać; założywszy buty, przyłączył się do nich i towarzyszył w porannej przechadzce. Ten prosty poeta, tak bardzo związany ze swą ziemią, stał się dla Rainera uosobieniem Rosji i ludu tej krainy: »W tych dniach postąpiliśmy wielki krok ku sercu Rosji« – pisał do Sophii Schill – sercu, »którego bicia już od dawna nasłuchujemy, czując, iż jego uderzenia wyznaczają rytm także i naszego życia«. Mikołaj Aleksiejewicz Tołstoj, właściciel ziemski mieszkający w sąsiedztwie, przysłał po nich powóz z zaproszeniem, by spędzili jeden dzień w jego posiadłości Nowinki. Podczas powtórnych odwiedzin, nakłonieni przezeń do pozostania na noc, mieli okazję poznać życie ziemianina, którego rodzina była nie mniej pobożna niż chłopi, co Lou uznała za niezwykłe i radosne dopełnienie ich wrażeń z podróży. Jednakże to właśnie życie rosyjskiej wsi, gdziekolwiek się znaleźli, najbardziej ją fascynowało: »Ci ludzie są cisi i dużo się modlą, a ich codzienny żywot nie wypełnia zgiełk i porywczość&nbsp;… to jeden z powodów, dla których ludzie ci posiedli głębię i nie potrzebują, zdaje się, jakiejkolwiek edukacji«. »Pragnęłabym pozostać tu na zawsze« – zapisała w pamiątkowej księdze gości Droszyna; Rainer zaś zanotował w niej po rosyjsku swą krótką autobiografię oraz wyraził przekonanie, iż lepiej zrozumiał i jeszcze bardziej pokochał wiersze swego gospodarza, teraz, kiedy ujrzał miejsce, które jest ich inspiracją.</p>

<p>Po wyjeździe z Nisowki, którą opuścili 24&nbsp;lipca, dwa dni spędzili w starym hanzeatyckim mieście Nowogród Wielki, po czym podążyli dalej do St.&nbsp;Petersburga. Był to koniec ich wspólnej podróży, bowiem Lou wybrała się do Rongas w Finlandii, w odwiedziny do swego najstarszego brata i jego rodziny; Rainer natomiast przez prawie miesiąc pozostał w St.&nbsp;Petersburgu. Natychmiast oddał się swym studiom; długie godziny przesiadywał w Cesarskiej Bibliotece, gdzie zagłębiał się w dzieje dawnej Moskwy i czytał dzieła poświęcone historii sztuki. Wkrótce jednak odkrył w sobie brak zamiłowania do systematycznej pracy, stojąc bezradnie przed setkami książek i daremnie czekając na chwilę olśnienia, w której byłby w stanie »poczuć ducha tych wszystkich ksiąg, wraz z wszelkimi sprzecznościami i niepojętymi mądrościami«. W pełnym podziękowań liście do Droszyna z entuzjazmem donosił mu o swych odkryciach; niemniej jednak wrażenia, iż nie potrafi uczyć się z książek, miał jeszcze wielekroć doświadczyć. Poczucie osamotnienia pogłębiała na domiar nieobecność Lou. Prawie przez tydzień nie otrzymywał od niej żadnych wiadomości, czuł »niewypowiedziany niepokój« w obliczu nagłej pustki, jaka powstała po utracie tak miłego towarzystwa, do którego był przyzwyczajony; brakowało mu owej zasadniczej ostoi jego istnienia. Miasto, którym poprzedniego roku tak bardzo się zachwycali, teraz przybrało deprymujący, wręcz »wrogi« wyraz – pisał do Lou w jednym z listów, utrzymanym, jej zdaniem, w tonie charakterystycznym dla czasów »sprzed Wolfratshausen«. Wielce żałował jednak swych narzekań, kiedy otrzymał od niej odpowiedź, w której opisała mu w szczegółach szczęśliwe dni lata, jakie spędziła z bratankami i bratanicami pośród brzozowych gajów Finlandii. Wszak obecnie z jeszcze większą niecierpliwością oczekiwał jej powrotu. Dokądkolwiek zwrócił swe kroki wśród miejskiej bieganiny, wszędzie napełniała go jedna tylko myśl »kiedy Ty wrócisz«, a stanąwszy na ulubionym miejscu nad brzegiem Newy, naprzeciw Soboru Isaakijewskiego, czuł radość i spokój, których źródłem była pewność, iż moment ów wkrótce nadejdzie.</p>

<p>W owych dniach Rainer nawiązał znajomość z Aleksandrem Benois, artystą, krytykiem sztuki i scenografem. Zaproszony do jego podmiejskiej willi, poeta przyjemnie spędził wieczór, spacerując po ogromnym parku Peterhofu, w którym wznosiły się »niewielkie holenderskie châteaux Piotra Wielkiego«, a »długie aleje wznoszących się ku światłu fontann ciągnęły się aż nad brzeg spokojnego morza«. Benois pisał właśnie historię sztuki rosyjskiej dziewiętnastego stulecia, analizując ją z punktu widzenia nowoczesnego człowieka, podobnie jak Muther opisał sztukę niemiecką; Rainer nosił się z zamiarem jej przetłumaczenia. Przebywając w St.&nbsp;Petersburgu spotkał się także z Siergiejem Diagilewem, wydawcą czasopisma <em>Mir iskusstwa</em>, którego współredaktorem był Benois; poeta omawiał z nim możliwość zorganizowania w Berlinie wystawy sztuki rosyjskiej. Czując się coraz bardziej – wedle słów z listu do matki – rodowitym »petersburżaninem«, rozważał nawet poważną propozycję, jaką otrzymał od Benois, by osiedlił się tam na stałe i objął posadę korespondenta pewnego rosyjskiego pisma o sztuce.</p>

<p>Myśl o oddaniu swego życia Rosji nie trwała wprawdzie zbyt długo, niemniej jednak była odbiciem tego, co Lou przeraziło i zaniepokoiło w listach, jakie otrzymywała od Rainera w czasie pobytu w Finlandii – oznaką popadania w przesadę, cechą charakterystyczną dla »epoki sprzed Wolfratshausen«; Lou żywiła nadzieję, iż poeta pozbędzie się dzięki łączącej ich przyjaźni. Martwiła się o niego tym bardziej, że dla niej ponowne odkrywanie swego ojczystego kraju było źródłem radości tudzież siły, potrzebnej, by stawić czoła przeciwnościom życia, jakie zdecydowała się wieść; on natomiast poprzez te same doświadczenia zdawał się »wciągnięty w najdalsze głębie«. »Nigdym jaśniej sobie nie uświadamiała, z jakich pragłębi wyłoni się <em>Twoje</em> dojrzewanie«. Ich drogi musiały się rozejść, o tym Lou była przekonana – Rainerowi nie wolno było teraz zwlekać, powinien spieszyć ku »wolności, w szeroki świat«, pomiędzy ludzi. Lou czuła, iż oddala się od Rainera, »od tej rzeczywistości Twych pierwszych prób, początków Twoich, gdyśmy stanowili jakby jedną osobę«. »W owej bliskości, pełnej najżarliwszej troski o Ciebie« – wyznała jakiś czas potem – »stałam jednak na zewnątrz tego wszystkiego, co łączy mężczyznę z kobietą«.</p>

<p>Istotnie, już podczas ich wspólnego pobytu w Jarosławiu Lou zachęcała go, by przyjął od dawna ponawiane zaproszenie Heinricha Vogelera do Worpswede. Rainer otrzymał potwierdzenie, iż Vogeler spodziewa się go lada dzień po powrocie do Berlina; czekały tam już nań pierwsze próbne odbitki <em>Powiastek o Panu Bogu, </em>wydanych nakładem Insel Verlag. 22&nbsp;sierpnia Rilke i Lou wyjechali do Gdańska, cztery dni później zawitali w Berlinie, skąd Rainer udał się prosto do Worpswede. W ostatnim dniu roku Lou zapisała w dzienniku: »Czegóż więc pragnę od nadchodzącego? Chyba tylko spokoju – bym mogła więcej przebywać ze sobą, jak to bywało przed czterema laty. I to musi przyjść, musi powrócić.«</p>

<p><strong>4</strong></p>

<p>Mój świat, mając tak niewiele wspólnego z codziennością&nbsp;… dla swego rozwoju potrzebował ciszy i spokoju domu, który byłby moją własnością, pod rozległym niebem samotności.</p>

<p>(Do Gustava Pauli, 8.1.1902)</p>

<p>»Cóż to za dziwny człowiek« – wykrzyknęła gospodyni Vogelera – »który nosi koszulę wyłożoną na spodnie!« Rosyjski strój Rilkego wywołał po jego przybyciu do Worpswede 27&nbsp;sierpnia roku&nbsp;1900 ogólne poruszenie we wsi, chociaż jej mieszkańcy zdążyli już przywyknąć do rozmaitych dziwactw tamtejszych artystów. Na poddaszu swego domu zwanego Barkenhoff, »przenikniętego duchem tworzenia«, Vogeler urządził dla przyjaciela przytulny pokój, którego wystrój łączył elegancję z wygodą, jakiej Rainer wcześniej prawie nie znał. Meble zaprojektował sam artysta, jego obrazy i rysunki przyozdabiały ściany domu, zaś osoba gospodarza jawiła się poecie niczym jakoweś malowidło odległego przodka, o szczupłej sylwetce, ubranego w koszulę z wysokim kołnierzem, chustę spiętą kameą oraz aksamitną kamizelkę. Okolica nie wydawała mu się tym razem aż tak ponura jak podczas pierwszej wizyty w Worpswede. »Niezwykle piękna to kraina łąk« – kreślił jej obraz w liście do matki – »pełna ruchu i zmienności«; »krajobraz płaski, upstrzony brzozowymi alejami, starymi chłopskimi chatami i drzewami jarzębiny, teren podzielony między pięknie pachnące wrzosowiska i osobliwe torfowiska poprzecinane kanałami«. Teraz już rozumiał, co w tych stronach budziło fascynację malarzy – »przejrzystość powietrza i barwność jego zmiennych nastrojów oraz wspaniałość nieba obleczonego chmurami«.</p>

<p>Wszelako największą satysfakcję dało mu uczucie doznanej ulgi, iż oto znalazł swój dom. Pod wpływem namiętności do Lou Rainer zarzucił dotychczasowy stateczny tryb życia, jaki prowadził był w Monachium, decydując się wieść żywot nomady – bogaty co prawda we wrażenia i będący często źródłem twórczej inspiracji, niemniej całkowicie zależny od Lou. Nawet po powrocie z Florencji wciąż jeszcze żywił nadzieję, że taki styl życia jest możliwy. Doświadczenia wyniesione z Rosji napełniły go poczuciem zadowolenia; był niczym satelita, który krąży wokół osoby Lou, coraz to bardziej oddalony, wszak wciąż utrzymywany siłą jej przyciągania. Bez owej siły mógł poruszać się swobodnie, lecz samotnie. W pierwszych dniach spędzonych w Worpswede opanowało go uczucie, iż w trakcie podróży po Rosji zawiódł się w nadziejach, że będzie w stanie spełnić swe życiowe posłannictwo – nadać doznanemu doświadczeniu formę poetycką. »Wszystko, co ujrzałem, <em>musi</em> przemienić się w poezję!« – wołał do Lou w Moskwie; niemniej, podczas ich wspólnej wędrówki powstało niewiele utworów. »Nie wysłuchałem niezliczonych wierszy. Przeoczyłem wiosnę; nie dziw zatem, że nie nastało po niej prawdziwe lato. Wszystko, co nadeszło, zastało moje drzwi zamknięte. A teraz, kiedy je otwieram, drogi roztaczające się przede mną są długie i puste&nbsp;…« Lecz kiedy w Worpswede przyjęto go do grona artystów – rówieśników o podobnych zapatrywaniach, i witano jak gościa w domu, który pod swym dachem skupiał malarzy, pisarzy, poetów i dramaturgów, Rilke szybko otrząsnął się z przygnębienia. Przebywając w Berlinie, porzuciwszy swą samotność w Schmargendorfie, pozostawał cieniem – lecz i w cieniu – »sławnej pisarki«; teraz to on został przyjęty do grona przyjaciół, którzy chcieli, by recytował im swe wiersze i opowiadał o Rosji i jej artystach, o Tołstoju, malarzach ikon, Kramskim i Droszynie.</p>

<p>Często gromadzono się w oświetlonym blaskiem świec pokoju muzycznym, »o ścianach w bieli, białych drzwiach, ozdobionych rysunkami waz, z których girlandy róż miękko opadały po obu stronach«; na ścianach wisiały stare sztychy i wdzięczne portrety, całości dopełniały meble w stylu empirowym. Carl Hauptmann, goszczący z wizytą u malarza Ottona Modersohna, czytał swoje wiersze i fragmenty prozy, prezentował również poglądy na temat filozofii sztuki; inni goście grali i śpiewali kompozycje Schuberta, Richarda Straussa czy Haendla. Rilke recytował swym »cudownie miękkim, drgającym głosem« <em>Białą księżniczkę</em> lub fragmenty <em>Powiastek o Panu Bogu.</em> »Poeci przydawali naszym dniom uroczystych chwil« – wspominał Modersohn. Natomiast bardziej rubasznym uciechom, związanym ze świętem dożynek we wsi, w czasie którego wszyscy artyści wspólnie tańczyli, Rilke oddawał się z niejakim zakłopotaniem, pogrążony w oparach piwa i tytoniu. Przyjemność sprawiały mu za to rozmowy, prowadzone pośród kojącej ciszy białego salonu muzycznego, jak również poufała wymiana poglądów z Vogelerem podczas długich, wspólnych wędrówek po wrzosowiskach i polach pełnych świeżo zżętej gryki, której »czerwień łodygi oraz żółć liści podobne były drogocennym jedwabiom«; w każdej chwili utrwalał w sobie klarowny obraz drzewa, domu i z wolna obracającego się młyna. Wśród artystów mieszkających w Worpswede i okolicy szczególne zainteresowanie Rainera wzbudziło dwoje dziewcząt, podówczas jeszcze nowicjuszek, które osiadły w tamtych stronach, by pobierać nauki u Mackensena i Modersohna. Były to blondynka Paula Becker, mniej więcej w tym samym wieku co Rainer, oraz wysoka, ciemnowłosa Klara Westhoff, prawie o trzy lata od nich młodsza. Pełne wrażliwości, z uwagą przysłuchiwały się jego wierszom, które recytował podczas wieczorów w pokoju muzycznym (»delikatne i zamglone, słodkie i blade« – twierdziła Paula) lub też kiedy zjawiał się w ich atelier, by dyskutować z nimi o sztuce, życiu i śmierci – z całą pewnością słuchając pochlebstw, stanowiących kontrast do wyważonych słów uznania, jakie okazywała mu Lou.</p>

<p>Życie Pauli Becker do pewnego stopnia przypominało jego własne. Była córką niezamożnego urzędnika kolejowego z Bremy. Swój talent plastyczny, który okazywała od najmłodszych lat, rozwijała z pomocą uzdolnionej artystycznie matki. Dzięki wsparciu lepiej sytuowanych krewnych mogła podjąć studia w Anglii i Berlinie, a także – po ukończeniu dwudziestego pierwszego roku życia – spędzić miesiąc w Worpswede. Ojciec, wskutek reorganizacji przedwcześnie posłany na emeryturę, nalegał, aby rozpoczęła karierę, która zapewniłaby jej odpowiednie warunki egzystencji; wykazał jednak także zrozumienie dla obranej przez nią drogi. Kiedy bowiem krewni ponownie przyobiecali wspomagać ją finansowo przez następne trzy lata, bez sprzeciwu zgodził się na przeprowadzkę córki jesienią roku&nbsp;1898 do Worpswede, gdzie nad jej artystycznym rozwojem miał czuwać Mackensen. Piękno okolicy oraz poczucie akceptacji i serdeczność, jaką darzyło ją grono artystów, okazały się bodźcem i zachętą do pracy. Wytrwale studiowała pod bacznym okiem Mackensena, który, jakkolwiek potrafił docenić jej zdolności, to jednak nie zawsze aprobował prace Pauli, gdyż jej własny sposób postrzegania świata i jego odzwierciedlenie w rysunku czasem nazbyt daleko odbiegały od realizmu malowideł artystów z Worpswede. Podobnie jak młody René, Paula czuła instynktownie, iż gwoli swego artystycznego rozwoju musi wyruszyć w szeroki świat. Po tym, jak pewien uznany krytyk sztuki o antymodernistycznych zapatrywaniach poddał druzgocącej krytyce jej obrazy i szkice, wystawione w grudniu roku&nbsp;1899 w bremeńskiej Kunsthalle, z radością wyjechała do Paryża, by tam przez kilka miesięcy oddawać się pracy i studiom. Podobnie jak Rilke, ona także pragnęła znaleźć oparcie w człowieku, którego mogłaby ubóstwiać jako artystę i podziwiać jego osobowość. Z Paryża słała listy do Ottona Modersohna, starszego o dziesięć lat, mającego żonę i dziecko. Zapewniała go o swym uwielbieniu oraz radości, jaka ją ogarnęła, kiedy Modersohn, Overbeck i Vogeler przybyli do stolicy Francji z okazji Wystawy Światowej w roku&nbsp;1900. Przedwczesna śmierć jego żony, która nastąpiła w czerwcu, sprawiła, że uniknęli kłopotliwej i przykrej sytuacji. Wkrótce potem Paula powróciła do Worpswede ze względu na słabe zdrowie; częste odwiedziny Modersohna, jak również wspólne wieczory w Barkenhoffie, w których uczestniczyła, powróciwszy do zdrowia, utwierdziły ją w przekonaniu, iż jej uczucie zostało odwzajemnione. Dzięki ich całkowitej dyskrecji grono przyjaciół pozostawało przez cały czas w niepewności. Rilke, słysząc słowa tęsknoty za ojczystym krajem, jaka napełniała ją w Paryżu, nawet nie przeczuwał, że jej źródłem była nie tylko uroda krajobrazu Worpswede. Nie wiedział też, że Paula, mimo podziwu dla jego »lirycznego talentu, pełnego delikatności i wrażliwości«, serce swe oddała już Modersohnowi.</p>

<p>W osobie Klary Westhoff, która jako studentka Mackensena przybyła do Worpswede mniej więcej w tym samym czasie, Paula odnalazła »siostrzaną duszę«. Rodzice Klary – Friedrich Westhoff, zamożny kupiec bremeński oraz jego druga żona Johanna – starali się rozwinąć talent artystyczny, jakim obdarzona była ich córka. Westhoff, który swe życie poświęcił na zdobywanie i gromadzenie pieniędzy, w innych warunkach byłby zdecydował się zostać artystą, stąd też w wolnych chwilach z pasją oddawał się malarstwu. Jego żona natomiast prowadziła zgoła niekonwencjonalny tryb życia, znajdując upodobanie w rozrywkach na wolnym powietrzu oraz jeździe na bicyklu. Rodzina Westhoffów była lepiej sytuowana aniżeli Beckerowie, toteż mogła sobie pozwolić na finansowanie studiów córki. Mając siedemnaście lat, Klara rozpoczęła trzyletnią naukę w szkołach artystycznych Monachium i Dachau; w roku&nbsp;1895 zwiedziła monachijską wystawę <em>Sezession</em>, jak również międzynarodową wystawę, która stała się pierwszym sukcesem grupy artystów z Worpswede. Mackensen, będąc nie tylko malarzem, lecz także rzeźbiarzem, od razu właściwie ocenił jej uzdolnienia i nauczył ją podstaw modelunku. Paula podziwiała Klarę, kiedy ta pracowała nad popiersiem starej kobiety. »Chciałabym zaskarbić sobie jej przyjaźń« – zapisała w swym dzienniku w grudniu roku&nbsp;1898 – »wspaniałym jawi się człowiekiem i artystą«. Często rysowały razem tego samego modela, wspólnie spędzały też większość wolnego czasu. Rok później Paula odwiedziła Klarę w Lipsku, gdzie rzeźbiarka przez kilka tygodni pobierała nauki u Maxa Klingera, po czym, na przełomie roku podążyły razem do Paryża, jako że Klara postanowiła podjąć w Académie Julian studia z zakresu anatomii – studia niedostępne dla kobiet w ówczesnych Niemczech. Dzięki listom polecającym od Maxa Klingera Klara miała sposobność odwiedzić Rodina w jego atelier przy rue de l’Université oraz przez pewien czas pracować pod kierunkiem mistrza, który czasem sam przeprowadzał korektę jej prac. Wrażenia, jakie Paula i Klara wyniosły tamtego lata z pobytu w Paryżu, a w szczególności ich odkrycie malarstwa Cézanne’a, dały im po powrocie do Worpswede poczucie zadowolenia i wewnętrznej harmonii. (Ich wyrazem nie był bynajmniej pomysł, by późnym wieczorem podczas spaceru uderzyć w dzwony na wieży Zionkirche. Podniesiony przez nie fałszywy alarm pożarowy wywołał tak wśród malarzy, jak i okolicznych mieszkańców zupełną konsternację. Miast zapłacić karę grzywny, Klara podarowała kościołowi osiem kopii głowy anioła, nad którymi właśnie pracowała; widnieją tam one po dziś dzień).</p>

<p>Dla Rilkego obie przyjaciółki były niczym dwa oblicza tej samej osobowości, stanowiąc urocze połączenie nieśmiałości i niewinnej bohemy, tak bardzo różniące się od pewnej siebie wolności, jaką spotkał w osobie Lou. Jakkolwiek pod względem wyglądu oraz temperamentu całkowicie do siebie niepodobne, obydwie pociągały go w równym stopniu. Żwawa, pełna życia, czasem impertynencka Paula, Klara zaś pogrążona w myślach i zamknięta w sobie. Fascynował go każdy szczegół ich życia – historia poświęcenia się sztuce, przypominająca jego własną, wszak stworzona przez delikatne natury, których istnienie było samo w sobie inspiracją dla poety:</p>

<p>Dziewczęta – od was uczą się poeci</p>

<p><em>Wyrażać w słowach</em> to, czym wy <em>jesteście</em>.</p>

<p>Kiedy około północy całe towarzystwo Barkenhoffu biesiadowało przy winie i tańcach, Rainer wracał do swego pokoju; jego dobry nastrój powracał w chwili, gdy dziewczęta, ubrane w białe suknie, szły jego śladem i przy otwartym na oścież oknie wpatrywały się w milczeniu w poświatę księżyca, »na poły uczone, jako malarki, na poły nieświadome, jako niewiasty&nbsp;… byłem im wdzięczny za ich urodę, dla której me olbrzymie okno było niczym prosta, biała rama«. Z zapisków Rainera w dzienniku, jaki nadal prowadził z myślą o Lou, trudno odgadnąć, która z przyjaciółek zjednała sobie głębszą sympatię: czy Klara, ubrana w długą białą empirową suknię, której Barkenhoff zdawał się prawić komplementy i dostosowywać do jej obecności, »w dwójnasób piękna«, kiedy z uwagą przysłuchiwała się odczytom poety; czy też Paula, »delikatna i wiotka w swej białej dziewczęcości«, o włosach w kolorze »florentyńskiego złota«, której głos miał »fałdy jak z jedwabiu«. »Jak wiele uczę się, patrząc na tych dwoje dziewcząt, szczególnie na jasnowłosą malarkę o brązowych oczach i uważnym spojrzeniu! O ile bliższy jestem teraz wszelkim rzeczom dotąd nieuświadamianym i pełnym cudowności, jak ongiś, w owych dniach moich ›Pieśni dziewcząt‹&nbsp;… Całe moje życie pełne jest obrazów, z których pomocą mogę do nich przemawiać&nbsp;…«</p>

<p>Dlaczegóż jedna z tych czarujących istot nie miałaby zostać jego upragnioną towarzyszką życia? Vogeler zwierzył mu się, iż na wiosnę zamierza pojąć za żonę młodziutką Martę Schröder, kobietę niezwykłej urody, którą darzył uwielbieniem od lat dzieciństwa. Widząc jej trudną sytuację rodzinną, zatroszczył się o jej wychowanie i edukację, a także oddał pod opiekę swych braci, mieszkających w rodowej posiadłości nieopodal Bremy. Poza tym Worpswede coraz częściej jawiło się Rainerowi jako wymarzone miejsce do pracy, dzięki swemu odosobnieniu oraz naturalnemu pięknu rozległych wrzosowisk, »wysokiemu i wzburzonemu niebu, pod którym poruszają się&nbsp;… cienie tak wielu obrazów i gestów«. Nie był zatem skłonny opuszczać tej okolicy; nie chcąc wszakże nadużywać gościnności Vogelera, wyprowadził się we wrześniu z Barkenhoffu i zamieszkał w sąsiedztwie. Postacie Klary i Pauli pozostawały dla niego w dziwny sposób ze sobą splecione. Pewnej soboty, kiedy Rainer i Paula podróżowali dorożką do Bremy – Paula, w niezwykłym paryskim kapeluszu z szerokim rondem, w kolorze czarnym z ciemnoczerwonymi różami, siedziała naprzeciw niego, a w jej wesołych, brązowych oczach odbijały się uczucia, jakie wzbudzała w niej okolica – zostali wyprzedzeni przez jadącą na rowerze Klarę, która wybrała się w odwiedziny do swych rodziców, mieszkających w letnim domu w Oberneuland. Rainer długo machał do niej ręką, kiedy tak żwawo pedałowała naprzód. W dorożce obok niego leżał olbrzymi wieniec z wrzosów, który Klara uplotła dla Carla Hauptmanna, choć wedle jej słów należał się on jemu, jako podziękowanie za dramat, który Rainer czytał jej poprzedniego wieczoru. Zdawało mu się wówczas, iż w splecionych łodygach dostrzega »prostą, nabożną siłę jej rzeźbiących rąk«. Podróż minęła w cichej radości, jaką odczuwał, mając w swych rękach siłę Klary, przed oczami zaś łagodność Pauli.</p>

<p>Kiedy cała grupa przyjaciół spotkała się w Hamburgu na premierze nowej sztuki Hauptmanna – wśród nich Vogeler i jego brat Franz, Mackensen, siostra Pauli Molly oraz Modersohn – w towarzystwie Klary i Pauli, chłonących wzrokiem wszystko wokół, zniknęło gdzieś początkowe wrażenie, jakie pozostawiło w Rilkem to miasto, onieśmielające dla »dzieci z wrzosowisk«. W ich obecności po raz pierwszy naprawdę patrzył na dzieła sztuki, od nich uczył się doceniać wartość szczegółu. »Czuję w tych dniach dziwne zażenowanie, lecz i olśnienie« – zapisze później w dzienniku. »Odkrywam tę krainę i ludzi, i zda mi się, że oni na mnie czekali«. Myśli te Rainer zaczął zapisywać nie tylko na nowej stronicy, lecz i w nowej księdze – w »Dzienniku z Worpswede«. W drodze powrotnej, którą odbyli pocztowym dyliżansem, Klara wskazała im swój dom rodzinny w Oberneuland, gdzie po raz pierwszy w życiu nauczyła się dostrzegać piękno krajobrazu o każdej porze roku, zarówno w czas jesiennego obumierania, jak i wiosennego wzrostu. Do Worpswede dotarli »w piękną, cichą, uroczystą noc, świeciły gwiazdy, dobrze było wracać do domu. Wtedy to postanowiłem pozostać w Worpswede. Czuję tutaj, jak z dniem każdym rośnie samotność, jak ta ziemia, pozbawiona barw i cieni, staje się coraz większa, rozleglejsza, jak odsłaniają się w dali szerokie przestrzenie, skąd widać miotane burzą drzewa. Pragnę pozostać w samym środku tej burzy, poczuć wszystkie przerażenia&nbsp;… Chcę przeżyć tu jesień. Chcę osłonić się zimą&nbsp;… Pragnę zatonąć w śniegach marząc o wiośnie, aby to, co we mnie kiełkuje, nie wzeszło z bruzd przedwcześnie.« Jego własna sztuka nie mogła trafić na bardziej podatny grunt aniżeli tutaj, pośród artystów. Znów zawładnęło nim uczucie, iż zgoła niewiele wyniósł z podróży po Rosji, »nie mogąc mymi niedojrzałymi oczami odbierać, zatrzymać ani też uwolnić wrażeń, oczami, które, obładowane męczącymi obrazami, nie dostrzegały rzeczy pięknych«. Tutaj miał sposobność uczyć się od ludzi, którzy wywierali nań »podobny wpływ jak tamtejszy krajobraz«. Kiedy śledził rozwój artystyczny Vogelera, studiując wczesny szkicownik przyjaciela, wydawało mu się, iż to właśnie w czasie pobytu w Worpswede ujawniły się prawdziwe początki artysty: wszelkie wrażenia, jakie pozostawił na nim ów krajobraz, zostały wchłonięte, by znaleźć swój wyraz w prostych, miękkich liniach zaczarowanych księżniczek, łabędzi pływających po ciemnych stawach, dziwnych bestii i smoków, zamyślonych najad, olbrzymich rozpromienionych aniołów, zwiastujących pasterzom dobrą nowinę. Poruszyły go również słowa Pauli, pełne głębokiego podziwu dla Klary i jej zdolności skupienia całej uwagi nad jedną jedyną rzeczą, kwiatem. »Jestem&nbsp;… twym uczniem« – powiedział do niej – »i stanę się także twym nauczycielem, gdyż powiem ci, iż jesteś dobra i święta.«</p>

<p>Kiedy w ostatnią niedzielę września Rainer przechadzał się z przyjaciółmi po otaczających Barkenhoff wzgórzach – »wrzosowiska ciemne i posępne, rzadko rosnąca trawa miękka niczym japoński jedwab, pole zżętej gryki w kolorze metalicznej czerwieni, ugór ciemny i ciężki« – pozostał nieco w tyle, patrząc ze zdumieniem na kontrastujące ze sobą barwy sukni obu dziewcząt. »Jaśniejąca w dali sylwetka« Klary, »smukła niczym wiotka trzcina«, była tak »niewypowiedzianie czysta i wspaniała«, a barwy ubrań idących z nią mężczyzn, podążających wijącą się pośród wzgórz ścieżką, rozpływały się w szarości dnia, tworząc jakby tło z wotywnych obrazów. Ów wieczór, spędzony w Barkenhoffie, był jednym z najpiękniejszych i upłynął w poczuciu wspólnoty, dla Rainera nieomal świętej. Następne dni, kiedy to odwiedzał dziewczęta w ich atelier – pracownia Klary mieściła się w oddalonym o kilka kilometrów Westerwede – jeszcze bardziej zbliżyły trójkę przyjaciół. Rainer słuchał, jak snuły opowieści o swych przeżyciach, sam zaś przedstawił im własną koncepcję Boga, który dopiero się staje; mówił o zadaniu artysty, który winien podjąć Jego dzieło, oraz o Chrystusie, »który przesłonił Boga«. Jego zapiski w dzienniku, w owych »dniach pełnych darów«, przepełnione są entuzjazmem, jaki budziła w nim myśl o pozostaniu wśród przyjaciół z Worpswede.</p>

<p>Jednakże pod koniec tygodnia, wczesnym rankiem 5&nbsp;października, Rilke wyruszył niespodziewanie w drogę, najpierw dyliżansem pocztowym do najbliższej stacji, a stamtąd koleją do Berlina. Co prawda wydaje się, iż wyjazd ów planował już od dawna, chciał bowiem omówić szczegóły przewidywanej na listopad inscenizacji jednej ze swych sztuk, niemniej do Worpswede już nie powrócił. W krótkim liście, pozostawionym Pauli wraz z notatnikiem wypełnionym wierszami dla niej, nie wspomniał ani słowem o tym, że opuszcza Worpswede na długi czas. Można jedynie domniemywać, co skłoniło go do zmiany zdania, gdyż w jego dzienniku brak dwóch stronic z notatkami z tego okresu. Być może Rainer zdecydował się wybrać Paulę – wszak to dla niej, nie zaś dla jej przyjaciółki, pozostawił książkę z wierszami. Albo też po prostu potrzebował czasu i oddalenia, by przemyśleć, czy w jego wciąż niepewnej sytuacji powinien decydować się na małżeństwo. Kontakty z Lou po powrocie do Berlina z całą pewnością nie pozostały bez wpływu na jego postępowanie. Trudno przypuszczać, by Lou skłonna była tchnąć nowe życie w ich dawny związek; niemniej, znów dręczyła ją troska o jego wewnętrzną równowagę, kiedy opowiadał o swych pragnieniach, by ukryć się w głuszy Worpswede, przerwać studia i porzucić swe zainteresowania rosyjskie, tak – według niej – ważne dla jego rozwoju. Bez wątpienia czuła także, iż Rainer nie dojrzał jeszcze do małżeństwa.</p>

<p>Wszelako to właśnie na swe rosyjskie studia powoływał się, odpowiadając na listy, jakie otrzymywał od Klary i Pauli. »Pani wie, jak wiele dla mnie znaczą te studia, które rozpocząłem mimo mej osobistej pracy« – zwierzał się Pauli – »Rosja stała się dla mnie tym, czym dla Pani krajobraz okolic Worpswede – ojczyzną i niebem«, odległą ojczyzną, której nie mógł wyrzec się dla żadnej innej. W liście do Klary wyznał, iż dzięki inspiracji, płynącej z jej sztuki, nabrał przekonania, że powinien poświęcić się własnej twórczości; przez całą zimę będzie pilnie pracować i być może w nowym roku ponownie wybierze się w podróż do Rosji. Wszak do żadnej z przyjaciółek nie skreślił słów pożegnania – samotność nie ciążyła mu tak bardzo, kiedy myślami powracał do wspólnych chwil, jakie spędzali w niedziele w białym pokoju muzycznym, w czasie których »przemawiał Beethoven« –</p>

<p>Myśl o wieczorze pogrążonym w tonach</p>

<p>Spowija me ramiona niczym adamaszek,</p>

<p>I czuję moc pierścieni na mych dłoniach.</p>

<p>Po chwilowym zarzuceniu »rosyjskich rzeczy« – pisał do Friedy von Bülow – dobrze jest znów powrócić do cichej, codziennej pracy, jak w owych dniach, spędzonych w Meiningen, z dala od »nazbyt silnych« wpływów barw na paletach artystów z Worpswede.</p>

<p>Rainer wyszukał sobie nowe mieszkanie – co prawda również w Schmargendorfie, lecz, rzecz to znamienna, już nie tak blisko domu Andreasów jak dotychczas. Jak zawsze włożył wiele wysiłku, by urządzić sobie miejsce do pracy – »rosyjski kącik«, a w nim odpowiedni samowar, sztych Rubensa, turecki kobierzec narzucony na sofę, obszerne miejsce do pisania; miał też małą kuchnię, w której mógł przyrządzać sobie owsiankę. Często słał listy do Klary i Pauli, niekiedy nawet do obu tego samego dnia; trudno też powiedzieć, czy względem każdej z przyjaciółek żywił odmienne uczucia. Serce wzbierało mu tęsknotą za ich towarzystwem; miał też nadzieję, iż odwiedzą go w nowym mieszkaniu. Jego listy świadczą o niezwykłej wprost empatii względem adresata, tak dla niego charakterystycznej. Rilke, pisząc wykwintną prozą, redagował je z wielką starannością, niczym dzieła sztuki, kreśląc czasem ich zarys na kartach dziennika. Te skierowane do jego »drogiej Klary Westhoff« utrzymane są w bardziej poważnym tonie; z listów pisanych do »drogiej przyjaciółki« Pauli emanuje większa bezpośredniość i serdeczność, gdy posyłał jej swe wiersze czy też powieści Jacobsena. Niemniej, 5&nbsp;listopada, dziękując jej za odesłanie mu notatnika z wierszami, pogrążył się w przygnębiających rozmyślaniach o swym szczególnym upodobaniu do cmentarzy w Dzień Zaduszny. Do Klary natomiast pisał jak pełen fantazji młodzieniec, który marzy, by porzucić książki i włóczyć się bez kapelusza czy surduta, »aż znajdę brzozowe aleje i małe chatki, aż zboczę z drogi w ciemniejącą ścieżynę i pod ogromnym, burzliwym niebem rozpoznam ledwie widoczne zarysy Pani domu«. Lecz w niedzielne wieczory myślą jest razem z nimi; obie są »niczym siostry mojej duszy«, »filarami mojej samotności«, dzięki wspomnieniom »godzin z bielą w tle«.</p>

<p>Tydzień później Paula wyjawiła mu swoją odwzajemnioną miłość do Modersohna: »Moje uczucie narodziło się już dawno, jeszcze przed Hamburgiem. Nie mówiłam Panu. Sądziłam, że Pan wie. Pan przecież zawsze wie i to jest wspaniałe. A dziś muszę to Panu wyznać słowami, pobłogosławić i złożyć nabożnie w Pańskie ręce, by został Pan ojcem chrzestnym.« Nie wiadomo, czy Rainer wiedział o tym lub przynajmniej się domyślał; niemniej, bezzwłocznie przesłał jej swe błogosławieństwo, spisane w cyzelowanych wersach, które sprawiły Pauli niezmierną radość. Swą sympatię dla obydwu »siostrzanych dusz«, które cenił zarówno za ich osobowość, jak i talent artystyczny, wyrażał w dalszym ciągu w licznych listach; listy do Klary wszakże, ze zrozumiałych względów, były coraz bardziej serdeczne – i dłuższe. Z okazji urodzin, przypadających w listopadzie, Klara otrzymała egzemplarz tomiku <em>Mir zur Feier</em>, a także wiele spośród wcześniejszych utworów, między innymi <em>Korneta</em>. Rainer poprosił o fotografie jej rzeźb; po ich obejrzeniu przesłał wyrazy szczerego uznania. W listach przywoływał na pamięć szczegóły jej życia, o których mu opowiadała, wspomniał też o rzeźbie Rodina, którą widział w Berlinie, a także o obrazach »godnego uwagi Francuza nazwiskiem Cézanne«. »Musimy kiedyś napisać wspólnie esej o nim [Rodinie]! Tak, proszę ruszać do Paryża, później … sądzę, że tak będzie właściwie.«</p>

<p>Z końcem roku Rilke popadł jednak w przygnębienie, owładnęły nim uczucia zniechęcenia do życia. Znalazł się w punkcie wyjścia, jak w dniu, w którym wyruszał w swą drugą podróż po Rosji. Wydawało mu się, iż nawet podjęte na nowo studia oraz plany kolejnej wyprawy do Rosji nie wskazują właściwego kierunku, w jakim powinien podążać. Brakowało mu owego potężnego oparcia, jakie znalazł był w osobie Lou. Na pozór wskrzesili dawną zażyłą znajomość. Dzięki Lou poznał osobiście Gerharda Hauptmanna, razem mieli sposobność uczestniczyć w próbie generalnej sztuki <em>Michael Kramer</em>, podejmującej temat artysty w społeczeństwie – przedstawienie to było dla niego niezapomnianym przeżyciem. Czasem, jak dawniej, wybierali się razem na spacer po lasach otaczających Schmargendorf; Rainer pisał dla niej wiersze nieporadną ruszczyzną, która jej wydawała się »osobliwie poetyczna«. Jednakże zbyt dobrze zdawał sobie sprawę z tego, że utracił Lou, i to w momencie, kiedy jej potrzebował, iż w rzeczywistości to ona chciała, by odszedł, dla własnego dobra. Jego zapiski w dzienniku, który wraz z końcem roku zamknął i doń już nie powrócił, stawały się coraz to bardziej fragmentaryczne; pominąwszy dłuższe pasaże, pełne słów uznania dla Hauptmanna, notatki przywołują chwile zwątpienia i chorobliwego rozpamiętywania. W miejsce wierszy, pełnych szczęśliwych wspomnień z Worpswede, pojawia się requiem pamięci przedwcześnie zmarłej przyjaciółki Klary – a w nim makabryczny obraz wieńca z bluszczu, jaki uplotła Klara, wciskającego się w mogiłę, »a jego długie pędy pną się po białym całunie, porastają złożone dłonie i miękkie włosy, których nikt nigdy nie kochał&nbsp;…«. Krótka wizyta, jaką na początku grudnia złożył mu Vogeler, dodała mu nieco otuchy, lecz przez następne dni nie był w stanie skreślić nawet paru słów do przyjaciół z Worpswede. W zwięzłym liście do Klary, napisanym 11&nbsp;grudnia – »właściwie jedynie zalążek listu pośród mrocznej gleby mojej pamięci« – błagał ją, by nie przestała pisywać do niego, by opowiadała mu o swoich nadziejach i postępach w pracy. W owych dniach, »naznaczonych gniciem i butwieniem«, czuł się niczym zagrzebany pod ziemią, jakby przebywał w jakimś międzyświecie, w otchłani podobnej domowi dla obłąkanych: »I cóż tu pomóc mogą wysiłki, które człowiek podejmuje z obrzydzeniem, coraz opieszalej, z coraz większym znużeniem&nbsp;… (z wciąż bardziej wzrastającą obojętnością wobec nieustannie, choć z wolna rosnących przeciwności.) Człowiek pragnie czegoś, lecz wola jego jest jak trzcina uderzająca o kamień&nbsp;… Nad życiem i śmiercią władzę roztacza Bóg. Ale nad tym międzyświatem nie ma On żadnej mocy, istnieje on mimo Jego wszechpotęgi, mimo Jego obecności, zawieszony poza czasem, poza przestrzenią, poza wiecznością«. »Nieskończenie ciężko« przyszło mu powierzyć te myśli dziennikowi, lecz »musiałem to zapisać, sobie samemu ku pamięci. Niechaj Bóg mi pomoże.«</p>

<p>Lou, widząc podobne fragmenty jego dziennika, jak również czytając <em>Requiem</em>, utwierdziła się w przeświadczeniu, iż jej obawy o wewnętrzną równowagę Rainera były całkowicie uzasadnione. Jest rzeczą pewną, że z początkiem roku Lou była bardziej niż kiedykolwiek przekonana o tym, iż Rainer musi – dla dobra ich obojga – poszukać sobie nowego otoczenia. Sama potrzebowała spokoju i samotności, by móc pracować nad własnymi utworami; wyraźnie dostrzegała też niebezpieczeństwo, jakie mu groziło w przypadku, gdyby jego stan załamania trwał zbyt długo. »Byleby Rainer odszedł« – zapisała w dzienniku pod datą 20&nbsp;stycznia – »odszedł jak najprędzej, jestem zdolna stać się brutalną. (<em>On musi odejść</em>!)« Zdawała sobie doskonale sprawę, jak silnie oddziaływało nań środowisko Worpswede. »Wiem dobrze, że on <em>musi</em> za wszelką cenę mieć w kimś oparcie, żąda bezwzględnej wyłączności« – zwierzała się swej przyjaciółce Friedzie von Bülow – »jeśli nie u mnie, to szuka tego gdziekolwiek indziej: lepiej zresztą, gdy znajdzie to bodaj u kogoś najmniej odpowiedniego, niżby nie miał znaleźć nigdzie. Wkrótce więc znów będzie to miał.«</p>

<p>Źródłem niepokoju poety było nie tylko jego przygnębienie i zniechęcenie. <em>Powiastki o Panu Bogu</em>, wydane w pięknej szacie nakładem Insel Verlag, ukazały się przed Bożym Narodzeniem, toteż Rainer rozsyłał poszczególne egzemplarze jako prezenty świąteczne. Klara otrzymała jeden z nich wraz z tomem <em>Opowieści praskich</em>, w nadziei, iż książki te pozwolą jej odczuć atmosferę jego dziecięcych lat. Kolejne egzemplarze poeta ofiarował Pauli i Ottonowi Modersohnom, przekonany, że razem będą czytać jego <em>Powiastki,</em> oraz matce, »jako wyraz mej głębokiej pobożności i przedsmak mojej przyszłości«. Tomik przesłał także Hugonowi Salusowi, praskiemu poecie, którego wielce cenił, wierząc, że znajdzie on w nim »nieliczne nasiona, z których kiedyś mogą wyrosnąć drzewa«. Z okazji urodzin Vogelera, przypadających w grudniu, zadedykował przyjacielowi swój manuskrypt zatytułowany »In und nach Worpswede«, zawierający wiersze inspirowane dziełami tamtejszych artystów. Nadal rozważał plan kolejnej podróży do Rosji; utrzymywał listowny kontakt ze swymi rosyjskimi znajomymi – Schachowskim, Droszynem, Pawłem Ettingerem. Na początku roku do Berlina przyjechała Paula, by poprzez uczestnictwo w kursie kucharskim przysposobić się do nowej roli gospodyni domowej, jaka wkrótce miała przypaść jej w udziale. Rainer widywał Paulę niemal każdej niedzieli w domu jej krewnych; spotykali się też w jego mieszkaniu w Schmargendorfie, w którym po każdej wizycie pozostawała »delikatna słodycz« jej obecności. Dziennik, jaki zostawiła mu do przeczytania, był pełen wspomnień wspólnie spędzonych dni w Worpswede. Dzięki »pewności, z jaką Pani kocha życie« obudziły się w nim »radosne i wdzięczne uczucia«. W jego pamięci ożyły tak drogie mu wspomnienia – pisał w liście do Modersohna – i raz jeszcze z wdzięcznością poczuł przywiązanie do kręgu swych przyjaciół z Worpswede.</p>

<p>Przyjazd Klary na początku lutego roku&nbsp;1901 sprawił, iż Rainer postanowił powziąć poważną decyzję. Spędzając czas wspólnie z nim i Paulą, Klara stworzyła dla niego w tym mieście »kawałek Worpswede«. Kiedy 11&nbsp;lutego zawitała w jego schmargendorfskim mieszkaniu, zrozpaczony poeta szukał w jej objęciach pociechy, której nie zaznał przy Lou. Zdawało mu się, że rozpoczyna nowe życie. Po wyjeździe Klary z Berlina, co nastąpiło 15&nbsp;lutego, przesłał jej list, pełen ufności i wiary, iż zdołają przezwyciężyć wszelkie trudności, z jakimi być może przyjdzie im się borykać w przyszłości. »Poza tym jestem spokojny&nbsp;… tak bardzo dzisiaj poważny, w jakiś sposób pocieszony we wszystkich mych dawnych lękach.&nbsp;… Dodaj mi siły, bym mógł uczynić teraz to, co należy.&nbsp;… Ty, która jesteś początkiem mych radości! Ty pierwsza! Ty wieczna!« Jakby chcąc ostatecznie przypieczętować swoje rozstanie z Lou, nazajutrz przeprowadził się do hotelu, który Klara dopiero co opuściła.</p>

<p>Podczas ostatniej rozmowy z Rainerem przed jego odjazdem ze Schmargendorfu Lou przeraziła się, kiedy usłyszała, iż zdecydował się poślubić Klarę. Sama wprawdzie pragnęła, by odszedł i znalazł w kimś oparcie, którego tak bardzo potrzebował, choćby nawet u »kogoś najmniej odpowiedniego«, niemniej znalazła w nim tyle niepokojących i chorobliwych myśli, że ów dramatyczny krok, na który się zdecydował, wydawał się jej rzeczą ze wszech miar niewłaściwą. Oto przyszło im się rozstać, nie będą już dzielić ze sobą wszystkich swych myśli, nie będą nawet pisywać do siebie – lecz mimo to przyrzekła mu pomoc w »najstraszniejszej godzinie«, słowami, których ze wzruszenia nie była w stanie wypowiedzieć, dlatego też napisała je na skrawku jego papierów: »Jeśliby kiedykolwiek w przyszłości było Ci ciężko na duszy, znajdziesz u nas zawsze dom w tej najgorszej godzinie.« Jego własne doznania z powodu rozstania znalazły swój wyraz w trzech wierszach, które poeta zachował dla siebie:</p>

<p>Jak oślepiony stoję w mroku –</p>

<p>Już nie znajduje Ciebie wzrok mój –</p>

<p>Porównywał ją do Pigmaliona, marzącego o postaci, którą należy uformować, i obejmującego ją »jak kształtująca dłoń, co muska glinę« –</p>

<p>Lecz wnet opadła ze znużeniem</p>

<p>I pozwoliła mi roztrzaskać się o ziemię.</p>

<p>Była dla niego »najbardziej macierzyńską z kobiet«, »najczulszą z istot, jakie napotkałem«, lecz</p>

<p>I jak stal twardą, gdyś walkę podjęła –</p>

<p>Błogosławieństwem byłaś, wzniosłym ideałem,</p>

<p>I stałaś się przepaścią, co mnie pochłonęła.</p>

<p>Nie był to bynajmniej nastrój, w jakim można by rozpocząć nowe życie. Jednak następnego dnia Rainer gotów był napisać do Klary list, pełen najżarliwszych nadziei: »Moje życie było do tej pory czymś niepewnym&nbsp;… lecz teraz wszystko wokół mnie staje się rzeczywistością&nbsp;… wszelkie rzeczy wydają się proste i zwyczajne&nbsp;… a ja pragnę pozostać na tej ziemi. Na ziemi, na której stanie nasz wspólny dom.« Nosił się nawet z myślą o złożeniu wizyty rodzicom Klary, mieszkającym w Bremie, a także, chcąc rozwiać ich wątpliwości co do jego przyszłości, znów zaczął rozglądać się za jakąś stałą pracą dziennikarską. Wciąż odczuwał dotkliwy brak pieniędzy. Kiedy Klara poprosiła go, aby – nim uda się do jej rodziców – przyjechał wpierw do Westerwede, zmuszony był pożyczyć od swego księgarza pięćdziesiąt marek, by opłacić podróż. »Lecz nie spoglądam wstecz« – pisał pełen entuzjazmu – »i biegnę do Ciebie, podobny źrebięciu, co chłodną nocą wybiega na łąkę, z rozwianą grzywą i wyciągniętą szyją&nbsp;…« Przed wyjazdem napomknął Pauli o swych zamiarach: »Życie jest pełne powagi, lecz i dobroci.&nbsp;Tak wiele jeszcze przede mną. Już wkrótce usłyszy Pani o wszystkim!« W liście do matki pisał w nieco tajemniczych słowach, iż »niespodziewane okoliczności« zniweczyły jego zamiar, by wyruszyć w kolejną podróż do Rosji. W Westerwede Rainer pozostał przez tydzień, snując wraz z Klarą plany wspólnej przyszłości. Wiadomość o ich zaręczynach była zaskoczeniem zarówno dla przyjaciół z Worpswede, jak i rodziców Klary. Nie wiadomo, kiedy dokładnie powiadomiono ojca Rilkego i jak Josef zareagował, słysząc te nowiny. Matkę zaś, która jak co roku spędzała wiosnę w Arco, Rainer postanowił powiadomić osobiście w czasie kilkudniowej wizyty, jaką zamierzał jej złożyć na początku marca.</p>

<p>Dla Lou nastał czas równie dramatycznych zmian w życiu. Pojechała do Wiednia, by znów zobaczyć się z Pinelesem, do którego zwracała się »Zemek«. Trudno ocenić, czy do tego spotkania skłoniła ją nadzieja, że Pineles, będąc lekarzem, rozproszy obawy, jakie budził w niej Rainer, czy też myśl o nowym romansie z mężczyzną, którego zalotom tak długo się opierała. Nie ulega natomiast najmniejszej wątpliwości, iż powróciła z Wiednia z poczuciem ulgi, jaką przyniosło jej zarówno nowe doświadczenie miłosne, jak i diagnoza »przypadku Rilkego«, która mogłaby stać się dla niego ratunkiem, jeśli tylko potrafiłaby znaleźć odpowiednie słowa, by mu ją przekazać. 26&nbsp;lutego, mniej więcej w tym samym czasie, kiedy Rainer powrócił z Westerwede do Berlina, napisała do niego długi list, o cokolwiek uroczystym tytule »Ostatnie przywołanie«, w którym odzyskana euforia przesłoniła i w pewnym stopniu zniekształciła jej własny obraz ich związku.</p>

<p>Teraz, gdy wszystko wokół mnie stoi w promiennym słońcu i ciszy, a owoce życia dojrzały, nabrały słodyczy i krągłości, spada na mnie ostatni obowiązek, który winna jestem z pewnością drogim nam jeszcze obojgu wspomnieniom, gdym w Wolfratshausen była Ci niczym matka. Pozwól mi więc jak matce opowiedzieć Ci o długiej rozmowie, jaką przed kilku laty odbyłam w związku z Tobą z Zemkiem. Gdy sobie fruwasz swobodnie w nieznane, jesteś odpowiedzialny jedynie wobec siebie samego, kiedy jednak postanawiasz się z kimś związać, musisz się wreszcie dowiedzieć, <em>dlaczego</em> tak niezmordowanie usiłowałam wskazać Ci drogę, na której byś mógł zachować swe zdrowie – …</p>

<p>Ów powód krył się w diagnozie Pinelesa, według której Rainer znajdował się w stanie mogącym zakończyć się samobójstwem. Z jej opisu Zemek wywnioskował, iż u Rainera występują niepokojące objawy, charakterystyczne dla stanów kończących się załamaniem nerwowym i zaburzeniami psychicznymi – wyłaniająca się od czasu do czasu odmienna osobowość, którą Lou i Rainer nazywali »tym innym«, ów ktoś »głęboko zdeprymowany, to znów podległy gwałtownym ekscytacjom, albo lękający się wszystkiego, albo wpadający w nadmierne nad wszystkim zachwyty«.</p>

<p><em>»Oczywiście niekoniecznie musi to nastąpić!«</em> – pisała Lou. Z początku Rainer sprawiał wrażenie całkiem zdrowego; niemniej z czasem coraz to bardziej zaczął popadać w stan chwiejności i niepewności siebie. Nawet wówczas, kiedy coraz częściej go od siebie odpychała, miała jednak stale na względzie ostrzeżenie Pinelesa i pozwalała mu przeciągać się na jego stronę. »Czułam: Ty <em>musisz</em> wyzdrowieć, byleś tylko wytrwał! Lecz dołączyło się do tego coś, co można by nazwać niemal tragiczną winą moją względem Ciebie, a mianowicie okoliczność, że ja, mimo różnicy wieku między nami, od czasów Wolfratshausen musiałam się wciąż dalej, wciąż bardziej rozwijać, aż do momentu, kiedym Ci to tak wesoło oświadczyła wtedy, przy Twoim odejściu – tak, może to zabrzmi dziwnie: aż <em>do samej mojej młodości</em>! Bo ja dopiero teraz jestem naprawdę młoda, dopiero teraz wolno mi być taką, jaką inne stają się mając lat osiemnaście, wolno mi być całkowicie sobą.« Była bezwiednie »posłuszna wielkiemu planowi życia« i z głęboką pokorą przyjęła »ten dar ponad wszelkie nadzieje i oczekiwania«. A teraz ona woła do niego: »Idź tą samą drogą naprzeciw swemu ciemnemu Bogu! On ma moc zdziałać to, czego ja już dla Ciebie uczynić nie mogę!&nbsp;… Tylko On może Cię pobłogosławić na drodze do słońca i dojrzałości twórczej. Przez dalekie, dalekie przestrzenie wołam do Ciebie i ślę Ci te słowa, nic więcej dla Ciebie uczynić nie mogę ponad to, że Cię chcę ostrzec przed ową ›najstraszniejszą godziną‹, o której mówił Zemek. Dlatego byłam tak poruszona, kiedym przy rozstaniu przepisała te ostatnie słowa na jakimś skrawku Twych papierów, gdyż <em>nie mogłam ich wypowiedzieć – miałam je wszystkie w myślach</em>.«</p>

<p>Można się jedynie domyślać, jakie wrażenie wywarł ów list na Rainerze. Niemniej, nie odstąpił on od swych zamiarów. 5&nbsp;marca wyjechał do Arco, skąd przesłał do Pragi oficjalne zawiadomienie, by w jego metryce chrztu odnotować wystąpienie z kościoła katolickiego, co było rzeczą konieczną, skoro zamierzał poślubić protestantkę. Krok ten nie zyskał, rzecz jasna, aprobaty jego matki. Do Klary słał listy pełne wierszy, które – jakkolwiek pisane bez owego ekstatycznego uniesienia, jakim przepełnione są jego wczesne wiersze dla Lou – dowodzą, z jak bezgraniczną ufnością patrzył w ich wspólną przyszłość. Nie był już jedynie gliną kształtowaną przez czyjeś ręce, lecz mógł stać się swym własnym mistrzem, Klara zaś była niczym</p>

<p>piękne ciemne dźwięki, w me ręce złożone,</p>

<p>abym spróbował mojego mistrzostwa, –</p>

<p>moje życie pragnę odegrać przy tobie!</p>

<p>Zaraz po powrocie z Arco, w połowie marca, Rilke złożył wizytę rodzicom Klary, po czym udał się do Westerwede. W niejakim pośpiechu przygotowywano uroczystości weselne; zapowiedzi ogłoszono 6&nbsp;kwietnia w Worpswede, sama zaś ceremonia miała się odbyć 28&nbsp;kwietnia w Bremie. Przypuszczalnie Klara spodziewała się dziecka i Rilke musiał ulec silnej presji jej rodziców oraz otoczenia. Mimo niekłamanego uczucia, jakie żywił do Klary, Rainer został w pewnej mierze zmuszony do powzięcia tej decyzji, czego tak obawiała się Lou; decyzji tej miał później gorzko żałować. Nic dziwnego zatem, że rozchorował się, dostał gorączki i Johanna Westhoff zabrała go do swego domu na kurację. Nie mogło być jednak mowy o przesunięciu terminu uroczystości. W dniu ślubu wcale nie poczuł się lepiej, a skromna uroczystość, miast w pobliskim kościele św. Jerzego, jak pierwotnie planowano, odbyła się w jadalni domu Westhoffów. Ze strony rodziny Rilkego nie pojawił się nikt.</p>

<p>Z praktycznego punktu widzenia była to – jak Rilke sam przyznał po latach – nazbyt pochopna decyzja. Na dobrą sprawę poeta nie posiadał prawie żadnych oszczędności; jego pensja, wypłacana mu w dalszym ciągu przez kuzynki i ojca, nie była bynajmniej wysoka, toteż zmuszony był domagać się wypłaty zaległego honorarium za publikację swoich wierszy. Skromny dom w Westerwede, który zamierzali wynająć, stanowił część prostej chłopskiej zagrody, a przylegający doń budynek miał służyć Klarze jako atelier. Wszelako nawet to przedsięwzięcie stało się możliwe dzięki pomocy rodziców, tym bardziej, że Rainer upierał się, by większość mebli wykonać na miejscu według projektów, sporządzonych przez niego samego oraz jego przyjaciela Vogelera. Owo »związanie się z kimś« uznał wkrótce potem za konieczność: »Mój świat, bezbronny, mając tak niewiele wspólnego z codziennością, w mym kawalerskim pokoju wydany był na pastwę wszelkich wiatrów, i dla swego rozwoju potrzebował ciszy i spokoju domu, który byłby moją własnością, pod rozległym niebem samotności.« Po burzliwych latach starań o Lou i ostatecznym zerwaniu, rozsądnie było poszukać owej równowagi, wiążąc się z osobą, której życiowe powołanie przypominało jego własne, a której – jak sądził – mógłby dopomóc na drodze artystycznego rozwoju. Wszelako już wówczas wyobrażał sobie małżeństwo jako wspólnotę, w której każde »będzie czuwać nad samotnością drugiego«. »<em>Współistność</em> dwojga ludzi to rzecz niemożliwa i tam, gdzie się mimo to wydaje pojawiać, stanowi ograniczenie, obopólną umowę, która obrabowuje jedną lub obie strony z pełni ich swobody i z ich rozwoju« – pisał zaledwie kilka miesięcy później. Klara zaś, jeśli nawet przed poślubieniem Rainera miała odmienne zdanie, wkrótce, pod wpływem męża, zaczęła podzielać jego poglądy. »Każde z nas czuło w drugim życie,« – napisze jakiś czas później – »które potrzebowało samotności i spokoju, aby wytrwać w swej długiej i ważnej pracy. Nasza wspólnota miała nam stworzyć owo ciche odosobnienie.« Ideał ten miał się okazać czymś nieosiągalnym.</p>

<p><strong>5</strong></p>

<p>Na razie przytłaczają nas drobne, ponure troski i zmartwienia, grodząc nam drogę ku przyszłości.</p>

<p>(Do Arthura Holitschera, 26.8.1901)</p>

<p>Czekając na wykończenie domu w Westerwede, małżonkowie zamieszkali u rodziców Klary. Rainer w dalszym ciągu nie był w pełni sił, zaś w domu Westhoffów, jak wspominał po latach, panowała atmosfera niczym z dramatów Strindberga – ojciec był »odrażający«, a matka »zmaltretowana przez niego doszczętnie«. Dlatego też z ulgą powitali propozycję Johanny Westhoff, by miast w podróż poślubną wybrali się do sanatorium <em>Weißer Hirsch</em> nieopodal Drezna, kierowanego przez niejakiego doktora Lahmanna. Pani Westhoff była ongiś jego pacjentką i z entuzjazmem wyrażała się o jego »nowoczesnych« metodach leczenia, pośród których przyrodolecznictwo oraz dieta wegetariańska odgrywały zasadniczą rolę. Rainer spędził tam wraz z Klarą większą część maja roku&nbsp;1901, poddając się dokładnym badaniom oraz rygorom kuracji. Pominąwszy ogólne osłabienie, będące następstwem gorączki, jego stan zdrowia uznano za zadowalający. Kiedy z końcem miesiąca przeprowadzili się wreszcie do swego nowego domu, Rainer ochoczo zabrał się do pracy przy urządzaniu i porządkowaniu wnętrz, zajął się nawet przekopywaniem niewielkiego ogrodu. Od frontu dom porośnięty był bluszczem, a naprzeciw drzwi, prowadzących z kuchni do ogrodu i atelier Klary, stała spowita winoroślą altana. Pomieszczenia były niewielkie, lecz bardzo im odpowiadały: na parterze mieściły się dwa pokoje oraz kuchnia, oddzielone od obory bieloną ścianą, na której wisiał obraz św.&nbsp;Cecylii, pochodzący ze zbiorów rodziny Rilke. W przeszklonym kredensie, wykonanym według projektu Rainera, wystawiono ludową ceramikę oraz srebrny półmisek i dzban – prezent Josefa Rilke dla panny młodej. Wąskie schody prowadziły na poddasze, gdzie znajdował się obszerny gabinet Rainera oraz mieszczące się po obu jego stronach dwa małe pokoje, służące za sypialnie dla gości. »W najbliższym czasie nigdzie się nie ruszymy« – zwierzał się w liście do Wilhelma von Scholz, pisanym 10&nbsp;czerwca – »musimy ogrzać nasz nowy dom ciepłem naszej obecności, zanim będziemy mogli podróżować; poza tym tyle rzeczy trzeba jeszcze uporządkować, spakować, zbudować«. Wykonanie mebli opóźniało się; przez całe lato ani Rainer, ani Klara nie byli w stanie znaleźć czasu i spokoju samotności, potrzebnych im do pracy. Pod koniec czerwca mogli wreszcie wybrać się do Pragi, by tam spotkać się z ojcem Rilkego oraz przyjaciółmi – między innymi z Emilem Orlikiem. Josef i Phia odwiedzili ich – oddzielnie, jak się zdaje – jakiś czas potem w Westerwede.</p>

<p>Urządzanie nowego domu było dla Rilkego absorbującym, lecz i przyjemnym zajęciem. Z właściwą sobie skrupulatnością przygotował miejsce do pracy; w gabinecie na poddaszu stworzył sobie »rosyjski kącik«, zamówił też papier listowy, ozdobiony zaprojektowaną przez Vogelera winietą w manierze <em>Jugendstilu</em>, przedstawiającą jego ulubiony motyw źródła. Nie brakowało im »drobnych trosk i zmartwień« codzienności, o których Rainer donosił w sierpniu Holitscherowi, niemniej ciągłe obawy, że pewnego dnia ich dochody nie wystarczą im na utrzymanie, okazały się na razie bezpodstawne. Pod koniec lipca Rainer zaprosił do siebie artystę Oskara Zwintschera, by ten namalował portret Klary. Przesłał mu jednocześnie jej fotografię wraz z egzemplarzem <em>Powiastek o Panu Bogu</em> jako swą wizytówką. Napomknął również, że są »biednymi ludźmi« i w »najbliższym czasie« raczej nie będą w stanie wypłacić należnego honorarium. Jako że wywodził się ze »starego karynckiego rodu szlacheckiego«, po którym nie odziedziczył żadnego portretu, poczytywał sobie za obowiązek zachować dla dzieci i wnuków portret żony »w pełni jej urody, zanim nabierze urody macierzyństwa«. Zwintscher przybył dopiero w marcu następnego roku, kiedy to odwiedził Barkenhoff i namalował znakomity portret Vogelera. Na uroczym portrecie Klary, przedstawionej w pozycji siedzącej ze złożonymi rękami, nieco z profilu, lecz ze wzrokiem zwróconym w stronę malarza, artysta uwiecznił już »urodę jej macierzyństwa«. Zwintscher sportretował także Rilkego, ukazując jedynie głowę i ramiona; na ciemnym tle uwydatnił jego czoło oraz przenikliwe spojrzenie, tworząc wierny i pełen wyrazu portret poety z tamtego okresu, który Rilke uznał jednak w późniejszych latach za nieudany.</p>

<p>Poczucie szczęścia nie opuszczało ich przez całą jesień, kiedy to Klara pracowała nad popiersiem męża. Okolica stawała się dla Rainera coraz mniej obca – jak zwierzał się matce – dzięki harmonii ciemnych i prostych barw oraz nieogarnionej przestrzeni jesiennego nieba. Wstrząsającym przeżyciem było stanąć przed domem i przyglądać się, jak z oddali nadciąga szalejąca burza, która młode dęby wyrywa z korzeniami, a z drzew zrzuca dojrzałe jabłka.</p>

<p>Rainer był świadom, iż jego przyszłość rysuje się w ciemnych barwach, toteż znów zaczął rozglądać się za stałą pracą, która – jak pisał w liście do Holitschera – dałaby mu w życiu »solidniejsze oparcie«. Lecz nie chciał prowadzić »ponurej egzystencji urzędnika w jakimś biurze rachunkowym«, do czego usilnie nakłaniał go ojciec. Wolał zostać korespondentem czasopisma poświęconego sztuce albo też osobistym lektorem landgrafa Hesji. Wciąż żywił nadzieję, że jego przekłady z języka rosyjskiego mogą stać się źródłem dodatkowych dochodów, toteż przez całe lato kontynuował pracę nad historią sztuki autorstwa Aleksandra Benois. W swym postanowieniu pozostał nieugięty, wykluczając jakikolwiek kompromis. Będzie pisać, gdyż taki jest jego wewnętrzny nakaz, a jeśli to, co napisze, zostanie opublikowane i przyniesie mu jakiś dochód, tym lepiej. Nie zgadza się jednakże pisać czegokolwiek na zamówienie – już z końcem maja odrzucił propozycję wydawnictwa Fischer Verlag, by podjął się redakcji tomu wierszy Walthera von der Vogelweide, tłumacząc się tym, że na pierwszym miejscu stawia swą pracę nad »wielkim przekładem z języka rosyjskiego«.</p>

<p>Na jesieni, która zawsze była dla niego płodnym okresem w roku, powrócił do własnej twórczości. Powstała wówczas kolejna nowela oraz liczne wiersze, które złożyły się na część drugą <em>Księgi godzin</em>, zatytułowaną <em>O pielgrzymstwie</em>, będącą owocem doświadczeń wyniesionych z Rosji; da się jednak zauważyć subtelne przesunięcie akcentów pod wpływem nowego życia, jakie się przed nim otwierało:</p>

<p>Ja jestem wciąż ten sam, co wita</p>

<p>ciebie na klęczkach, w szacie mniszej&nbsp;…</p>

<p>………………………………………</p>

<p>gdy płaczę, czy nie jestem wszystkim,</p>

<p>a ty tym jednym, który słyszy?&nbsp;…</p>

<p>………………………………………</p>

<p>Poza mną kogóż jeszcze? Ile</p>

<p>prócz mego głosu innych głosów?</p>

<p>Burzę? Ja także burzę chylę</p>

<p>przed tobą lasy drzew i kłosów.</p>

<p>Rilke włączył dyskretnie do całości wiersz napisany dla Lou jeszcze w Wolfratshausen – »Zagaś mi oczy, Twój obraz nie zgaśnie«; niemniej, w cyklu tym znalazło swój wyraz mgliste przeczucie tego, czego poeta istotnie miał w życiu doświadczyć: miast trwałości domu i życia rodzinnego, bezustannej wędrówki po trudnej ścieżce pielgrzyma.</p>

<p>W tej wiosce stoi dom ostatni</p>

<p>samotny niczym dom ostatni tego świata.</p>

<p>A droga, której mała wioska nie powstrzyma</p>

<p>podąża wolno dalej, ku ciemnościom nocy.</p>

<p>Ta mała wioska jest jedynie przejściem</p>

<p>pośród dwóch dali, trwożnym, pełnym przeczuć,</p>

<p>nie kładką, lecz jedynie drogą mijającą domy.</p>

<p>Opuszczających wioskę czeka długi szlak wędrowca,</p>

<p>na którym wielu spośród nich, być może, umrze&nbsp;…</p>

<p>W głębokich nocach odkopuję ciebie</p>

<p>jak skarb. Bogactwa, które widywałem,</p>

<p>to zwykła nędza i nędzna namiastka</p>

<p>piękna w twym kształcie, jeszcze nie powstałym.</p>

<p>Długie są, długie, te, którymi wodzisz,</p>

<p>ścieżki, od dawna puste i zatarte.&nbsp;…</p>

<p>W owym czasie Rainer pozostawał w stałym kontakcie z dwoma wydawnictwami – były to Insel Verlag, którego edycja <em>Powiastek o Panu Bogu</em> zachwyciła samego autora, oraz wydawnictwo Axela Junckera z Berlina. Z Junckerem, księgarzem, który coraz bardziej skłaniał się ku działalności wydawniczej, a lista autorów dzieł, wydawanych jego nakładem, miała obejmować także modernistów jak Else Lasker–Schüler czy Max Dauthendey, Rilke zaprzyjaźnił się był jeszcze w czasie swego pobytu w Berlinie. To właśnie Juncker pożyczył mu pięćdziesiąt marek na opłacenie kosztów »podróży z konieczności«, w jaką udał się w lutym do Bremy. Do niego też zwracał się zawsze z prośbą o książki i czasopisma, których potrzebował (nie troszcząc się – jak nigdy zresztą – o koszty, jeżeli tylko uznał, że są mu one niezbędne). Traktowały one przede wszystkim o literaturze skandynawskiej, którą Juncker, będąc z pochodzenia Duńczykiem, zachwycał się w równej mierze co Rilke. Pod koniec września wydawca przystał na publikację zbioru trzech opowiadań, które w tym samym roku zamieściły na swych łamach różne czasopisma; cały zbiór nosił tytuł trzeciego z opowiadań, <em>Die Letzten</em> (<em>Ostatni</em>). Książka, przygotowana w niewiarygodnie krótkim czasie, ukazała się drukiem już pod koniec listopada. Rilke zadedykował ją księciu Emilowi von Schönaich–Carolath, jednemu z tych autorów, których miał zamiar prosić pięć lat wcześniej w Monachium o współpracę przy redagowaniu ostatniego, nigdy nieopublikowanego numeru <em>Wegwarten</em>. W jego posiadłości w Holstein Rainer i Klara gościli przez krótki czas w ostatnich dniach września. Tom opowiadań spotkał się z życzliwym przyjęciem, dlatego też Rilke właśnie wydawnictwu Junckera, nie zaś Insel Verlag, skłonny był powierzyć publikację swego nowego zbioru wierszy, zatytułowanego <em>Księga obrazów</em> (<em>Das Buch der Bilder</em>). U Junckera poeta znalazł poparcie i zrozumienie dla swych projektów szaty graficznej i typografii, jakiego na próżno szukał do tej pory u innych wydawców.</p>

<p>12 grudnia roku&nbsp;1901, kiedy wokół domku w Westerwede iskrzył się gęsty śnieg, przyszła na świat córka Rainera i Klary. »Niezwykle duże i silne dziecko« – pisał do matki – »ma jędrne ciało, silną główkę, wysokie poważne czoło, nad nim włosy w odcieniu ciemnoblond, a właściwie jeszcze ciemniejszym oraz ładnie uformowane dłonie«. Rodzice nadali jej tylko jedno »piękne biblijne imię Ruth«. Wraz z narodzinami dziecka w domu zapanowało zrozumiałe poruszenie i rozgardiasz, lecz mimo to Boże Narodzenie, które spędzili tylko we trójkę, było dla Rainera niczym pierwsze w życiu Święta. »Naraz nastało całkiem nowe życie, bogatsze o nową przyszłość!« – napisał w liście do Franziski zu Reventlow. Kilka lat później, wracając myślą do tamtych tygodni, pełnych troskliwości i poświęcenia, poczuł na nowo spokój, jaki go wówczas przepełniał: »Jak roślina, która ma się przeistoczyć w drzewo, zostałem wówczas wyrwany z mego wazonika, ostrożnie, a ziemia ociekła i nieco światła dotarło do moich korzeni, i ostatecznie umieszczono mnie na właściwym dla mnie miejscu, tam, gdzie miałem pozostać aż po pełnię dojrzałości, w wielkiej, rzeczywistej ziemi«. Owładnęło nim uczucie, że nic nie jest w stanie powstrzymać nieustannego wzrostu tak zasadzonego drzewa. W dedykacji dla Klary, jaką umieścił w podarowanym jej egzemplarzu swej książki <em>Die Letzten,</em> przywoływał poczucie szczęśliwości, której źródłem stał się ich wspólny dom. Będzie ona ich prawem, nie zaś jałmużną otrzymaną od losu, a wśród nich nigdy nie zagości smutek. W liście do Gerharta Hauptmanna, przesłanym wraz z egzemplarzem tomu <em>Die Letzten</em>, Rainer wspominał z wdzięcznością niezapomnianą inscenizację <em>Michaela Kramera</em>, którą obejrzał w towarzystwie Lou w grudniu minionego roku; wyraził też radość, iż wkrótce, razem z Klarą, powrócą do własnej pracy. Rainer zwrócił się do Hauptmanna z zapytaniem, czy może zadedykować mu <em>Księgę obrazów</em>, która miała ukazać się drukiem na wiosnę. Zgoda Hauptmanna nadeszła w dzień Wigilii »niczym ciche błogosławieństwo«. Dzięki prostocie życia, jakie wówczas prowadził, ogarnęło go uczucie, iż nareszcie zgłębił tajemnicę rosyjskich chłopów, istotę ich cierpienia i radości, »pozostającą w pewnym związku z Bogiem, to jest z najważniejszymi potrzebami ich życia i jego rozwojem&nbsp;… tajemnicę owych artystów, którymi są lub stać się mogą, kierując się w życiu tym, co naprawdę istotne i wiążąc wszelkie rzeczy dnia powszedniego z wiecznym i ostatecznym jego celem«.</p>

<p>Jednakże już wkrótce świat miał obrócić wniwecz jego plany, a nadzieje uczynić złudnymi. 6&nbsp;stycznia roku&nbsp;1902 Rainer z przerażeniem dowiedział się, iż jego kuzynki postanowiły wstrzymać wypłacanie mu regularnej pensji, tłumacząc się – zresztą nie bez racji – tym, że w obecnej sytuacji, kiedy ożenił się i nie jest już studentem, pierwotna intencja wuja Jaroslawa została wypaczona. Pieniądze te, które wraz z niewielkim wsparciem finansowym, otrzymywanym od rodziny Westhoffów, wystarczały im na zaspokojenie najpilniejszych potrzeb, Rainer miał otrzymywać od swych kuzynek do końca lata. Stąd też poszukiwanie pewnego źródła dochodu – do tej pory nieco opieszałe – stało się naraz sprawą niecierpiącą zwłoki. W przypływie melancholii zdawało mu się nawet, że jeśli nie zdoła znaleźć jakiegoś stałego zajęcia, wówczas zmuszeni będą opuścić dom, który – jak sądził – zbudowali »na granitowej skale«. Rzeka listów, pełnych rozpaczliwych apeli o pomoc, popłynęła do przyjaciół, wydawców, znajomych, a nawet obcych osób, jakie przyszły mu na myśl. Przedstawiał w nich swoje położenie, niejednokrotnie – trzeba przyznać – wyolbrzymiając swe trudności, z jakimi przyszło mu się borykać. »Lękiem przejmuje mnie myśl o dniach, co mają nadejść&nbsp;… niczym wróg&nbsp;… przyszłość zbliża się do mnie jak wezbrana woda, aby nas zatopić&nbsp;… a wiatr huczący wokół mnie jest nie do zniesienia«. Wszak nie chciał rozminąć się z owym wzniosłym celem, jaki był sobie wytknął, co trudno było zrozumieć innym, nawet jego własnemu ojcu. Nie mógł zawrócić z drogi, którą wędrował od czasu swej młodości, nie potrafił »porzucić ociosanych kamieni życia, które noszą zaledwie ślady uderzeń mego dłuta&nbsp;… by z obojętnością budować z gotowych cegieł jakiś obcy dom, za zapłatę zwyczajnego wyrobnika«. Myślał o posadzie korespondenta, recenzenta lub krytyka sztuki, piszącego dla jakiegoś czasopisma (w Wiedniu, Hamburgu czy Darmstadt), o pracy w Muzeum Sztuki w Hamburgu lub też w Muzeum Bremeńskim. Rozważał także możliwość wygłoszenia szeregu odczytów na temat liryki współczesnej lub dramatów Maeterlincka, jak również ogłoszenia swych przekładów z rosyjskiego. Brał też pod uwagę wyjazd do Rosji, jeśliby mógł objąć tam posadę dziennikarza. W liście do Pawła Ettingera stwierdził, iż nie czuje »zbytniego przywiązania do Niemiec«, skoro nie może w tym kraju znaleźć sposobu, w jaki mógłby zarabiać na życie. Jego szczere wyznania, w których wyjawił swe kłopoty oraz skromne potrzeby, sprawiły, że otrzymał masę listów z wyrazami współczucia, lecz niewiele konkretnych propozycji.</p>

<p>Największe nadzieje Rainer wiązał z oczywistych względów z Hamburgiem lub Bremą. Gdyby w jakiś sposób oboje zdołali pozostać w tej okolicy, łatwiej byłoby Klarze otrzymywać zamówienia, mogłaby również udzielać lekcji, być może nawet otworzyć własną szkołę. Zrozumienie okazał mu Gustav Pauli, dyrektor bremeńskiej Kunsthalle; wspólnie z nim Rainer przygotowywał inscenizację <em>Siostry Beatryks</em> Maeterlincka, która w lutym miała uświetnić uroczystość oficjalnego otwarcia nowego gmachu muzealnego. Pauli jako jedyny spośród tych, do których Rilke zwrócił się wówczas z prośbą o pomoc, mógł – przynajmniej na pewien czas – wybawić go z kłopotów. Była to co prawda praca na zlecenie – napisanie monografii poświęconej artystom z Worpswede, która weszłaby w skład serii wydawniczej, ukazującej się nakładem oficyny Velhagen&amp;Klasing. Pierwotnie sam Pauli podjął się był tego zadania, jednakże spotkał się z niechęcią ze strony artystów. Dzięki jego pośrednictwu napisanie monografii powierzono Rilkemu, który zachował żywy kontakt ze środowiskiem Worpswede, co pozwalało rokować uzasadnione nadzieje na powodzenie tego przedsięwzięcia.</p>

<p>Pomysł spodobał się Rainerowi – poeta czuł, że powinien się zgodzić, chociaż zwlekał z powzięciem ostatecznej decyzji, i to nie tylko ze względu na swą niechęć do tego rodzaju »pisaniny dla pieniędzy«, lecz również na wagę tematu. Każdy z artystów z Worpswede już od dawna podążał własną drogą i nie można było ich traktować jako grupy pokrewnych sobie dusz, która siedem lat wcześniej organizowała wspólnie pierwszą wystawę prac. Swą książkę Rainer wyobrażał sobie jako zbiór pięciu oddzielnych monografii (lub sześciu, jeśliby tylko udało mu się nakłonić Carla Vinnena do wyrażenia zgody na opisanie jego twórczości), w których mógłby prześledzić indywidualne drogi rozwoju poszczególnych artystów, dobrze mu przecież znanych z bliskich kontaktów. Elementem łączącym malarzy i ich dzieła miały być przy tym krajobraz tudzież atmosfera kolonii artystycznej Worpswede, które zamierzał przedstawić we wstępie. Autor powstrzymał się od ostatecznej oceny ich twórczości, ponieważ ich rozwój artystyczny jeszcze się nie zakończył. Jako motto książki Rilke wybrał fragment <em>Niels Lyhne</em> Jacobsena: »Nie powinieneś go osądzać; albowiem dokąd doszliby najlepsi spośród nas, gdyby ich sprawiedliwie osądzić? Nie, lecz pomyśl o nim, jakim był w owej godzinie, kiedy ty nad wszystko go kochałeś&nbsp;…« Dzieło Vogelera znał, rzecz jasna, najlepiej; w owym czasie pracował właśnie nad obszernym esejem poświęconym swemu przyjacielowi, jaki zamówiło u niego pewne czasopismo z Darmstadt. Twórczość Modersohna, Mackensena oraz Overbecka odsłoniła przed nim – jak pisał w liście do Pauliego – »nowe interesujące perspektywy«, natomiast malarstwo Hansa am Ende i Vinnena miał zamiar, tudzież sposobność, dogłębnie poznać. Z końcem stycznia wszyscy z wyjątkiem Vinnena wyrazili zgodę, by ich sylwetki oraz twórczość zostały przedstawione w monografii; Rainer zaś nakreślił wstęp. Z wielką starannością wywiązał się z tego zadania – »tylko w połowie jest to przyjemność, reszta zaś to mozolna praca«; pod koniec maja manuskrypt był już ukończony. Nie jest jego winą, że artyści, których opisał, wyjąwszy Vogelera, nie byli ludźmi niebywałego talentu; nie można też poczytywać mu za złe – choć tak się rzeczywiście stało –, iż w swej monografii nie uwzględnił dzieła Pauli Modersohn–Becker, która jako jedyna z kręgu malarzy z Worpswede miała po latach zostać uznana za artystę dużej miary.</p>

<p>Honorarium za książkę stanowiło dla Rainera bez wątpienia dużą pomoc; w międzyczasie otrzymał również – jako odpowiedź na jego bezpośredni apel – pokaźne stypendium, ufundowane przez praskie towarzystwo »Concordia«. Istotnie, w ciągu pierwszych miesięcy roku&nbsp;1902 nie narzekał na brak możliwości uzyskania dodatkowych dochodów. Czasopisma z Bremy, Hamburga i Berlina zamawiały u niego recenzje, w których pokazał się jako subtelny krytyk, w szczególności rozpoznając talent Tomasza Manna w jego pierwszej powieści <em>Buddenbrookowie</em>, jak również doceniając znaczenie książki <em>Jahrhundert des Kindes</em> (<em>Stulecie dziecka</em>) pióra Ellen Key. Przygotowanie odczytu o Maeterlincku, który spotkał się z dużym zainteresowaniem, a także inscenizacji sztuki <em>Siostra Beatryks</em>, do której napisał pendant zatytułowane <em>Festspiel</em>, zabrało mu wiele czasu; wszelako przedsięwzięcia te, prócz możliwości przedruku tekstu wykładu, przyniosły mu jedynie&nbsp;… należne uznanie doborowej publiczności. Entuzjastyczne przyjęcie przez Junckera <em>Księgi obrazów</em> dodało mu zachęty, a sam wydawca, chociaż nie mógł spełnić jego prośby i zaoferować mu stałej pracy w charakterze lektora, obiecywał przynajmniej honoraria za rekomendacje książek. Juncker wyraził także zgodę na publikację tomu esejów młodego monachijskiego krytyka Wilhelma Michela, w którym rozdział poświęcony Rilkemu zajmował ważne miejsce. Rainer zatem, dzięki swej działalności literackiej, był w stanie utrzymać siebie i swoją rodzinę, nawet wówczas, kiedy jego kuzynki z Pragi wstrzymały latem wypłatę dotychczasowej pensji, a także w przypadku, gdyby nie otrzymał żadnej stałej posady, na przykład redaktora działu felietonów bremeńskiego pisma <em>Tageblatt</em>, jaką zaproponował mu Pauli. W każdym razie nie wydaje się, by starał się oszczędzać na rzeczach, które większość ludzi w jego sytuacji uznałaby za zbytkowne. Z początkiem marca powzięto na nowo pomysł, by Zwintscher namalował portrety Rainera i Klary – nawet jeśli nie było mowy o należnym honorarium, to jednak Rilke musiał ponieść jakieś koszty. Wizja grożącej im nędzy, jaką ukazywał w swych rozpaczliwych listach, nie powstrzymała go również przed przyjęciem służącej.</p>

<p>W rzeczywistości drogę, której poszukiwał, trudno mu było odnaleźć, prowadząc życie wypełnione rodzinnym szczęściem oraz pisaniem, by zarobić na utrzymanie, noszącym w głównej mierze cechy pracy dziennikarskiej. Rainer żywił nadzieję, iż uda mu się pozyskać wydawcę–mecenasa, który okazałby mu pełne zaufanie i sfinansował dla niego »rok spokojnej pracy«, »dając mi możliwość rozwoju, gdyż wiem, że może się teraz dokonać«. Lecz nawet jeśliby znalazł się tego rodzaju filantrop, który, mając odpowiednie środki, byłby gotów je wyłożyć, nie zyskawszy przy tym żadnej pewności, iż przyniosą mu zysk, to jednak Rilke bez wątpienia nigdy nie odnalazłby samego siebie, gdyby pozostał z Klarą w tego rodzaju »normalnym« związku. Piękna to wprawdzie wizja małżeństwa, w którym każde z partnerów czuwa nad samotnością drugiego. Niemniej, pisząc w styczniu pierwsze, podyktowane rozpaczą wezwania o pomoc, kiedy to popadli w kłopoty finansowe, Rainer przewidział, iż rozstanie będzie dla nich koniecznością; każde z nich musiało odnaleźć własną samotność, bez której ani on, ani Klara nie byli w stanie spełnić swego życiowego powołania. Sądząc, iż oboje muszą utonąć, kiedy wody wezbrały wokół nich, zrozumieli jednak, że osobno są w stanie dopłynąć do brzegu – konkluzja dziwna i niepojęta dla przyjaciół, którzy – jak Pauli – spieszyli na ratunek. Rainer był świadom tego, iż swą sztukę mógł tworzyć tylko w samotności. Jego zabiegom i wysiłkom jako »literata« kłam zadała głęboka świadomość, iż nie należał do jakiejkolwiek grupy czy ruchu literackiego: »Tworzę mój własny krąg, mój własny ruch ku wnętrzu«. Porzucenie ogniska domowego, potraktowane przez znajomych przypuszczalnie jako dowód jego przesadnej obawy, było w rzeczywistości wyrazem jego podświadomego przekonania, iż krok ten – nie do pomyślenia dla zwyczajnych ludzi – dla niego jest właściwym rozwiązaniem. Małżeństwo, które wydawało się »koniecznością«, odsłoniło po niedługim czasie ów konflikt, który miał mu towarzyszyć przez całe życie, we wszystkich związkach z kobietami oraz w kontaktach ze światem zewnętrznym – ową nieprzejednaną sprzeczność pomiędzy »wielką pracą« a zwyczajnym życiem.</p>

<p>Nie wiadomo, co o tym wszystkim sądziła Klara; w każdym razie była tak przesiąknięta ideami męża, iż nie sprzeciwiła się mu (»Czyż miłość wymaga tego, byś stała się tym, kim twój ukochany?« – napisała do niej Paula, której wydawało się, że straciła przyjaciółkę). Decyzję powzięli już w kwietniu, kiedy Rainer wciąż pracował nad monografią o artystach z Worpswede. Otóż miał on skorzystać z ponownego zaproszenia państwa Schönaich–Carolath i spędzić tygodnie czerwca w ich posiadłości Haseldorf, gdzie mógłby nadać ostatni szlif monografii <em>Worpswede</em> oraz zrobić korektę <em>Księgi obrazów</em>; Klara zaś wybierała się wraz z dzieckiem w odwiedziny do przyjaciół w Amsterdamie. Resztę lata mieli poświęcić na uregulowanie swych spraw w Westerwede, a na jesieni przenieść się do&nbsp;… Paryża, by prowadzić tam osobno »życie wypełnione pracą«. Ruth miałaby pozostać u rodziców Klary.</p>

<p>Z Haseldorfu Rainer donosił Pauliemu, iż razem z Klarą pragną powrócić do dawnego, »kawalerskiego« stylu życia, zamieszkać – jeśli to możliwe – w tej samej miejscowości i »kształtować swe życie według własnej pracy i jej wymagań&nbsp;… To uprościłoby wiele spraw i zaprowadziłoby nas dalej, natomiast nasze wspólne życie, uciążliwe i pełne trwogi, stanowi niebezpieczny i beznadziejny bezruch. Z całego serca wierzę, iż Klara Westhoff jest w stanie dosięgnąć największych zaszczytów jako artystka i z takim też przekonaniem związałem się z nią, nie aby jej przeszkodzić i uczynić z niej »gospodynię«, lecz wręcz przeciwnie – pragnąłem jej dopomóc, by w milczeniu i pewnie podążała nadal drogą, którą wybrała w samotności, nie lękając się niczego.« Bez wątpienia szczere to intencje. Nie można jednak pozbyć się wrażenia, że Rainer kierował się przede wszystkim własnym egoizmem, by móc kroczyć swą samotną ścieżką. W tym samym bowiem liście przyznawał, iż nie wie, czym »Klara Westhoff zamierza się zajmować tej zimy«. Nadto w liście do Pauliego, który okazał Klarze niemałe wsparcie – zakupił bowiem dla swego muzeum popiersie Vogelera jej dłuta oraz oddał jej do dyspozycji pomieszczenia dla szkoły, jaką chciała założyć – Rainer uznał za istotne, by podkreślić swe zatroskanie o przyszłość żony; tłumacząc przy tym, dlaczego pomysł utworzenia owej szkoły uznał za nie najlepsze rozwiązanie, nie omieszkał prosić go o dalszą pomoc w sprawie przyznania jej jakiejś formy stypendium.</p>

<p>Bez względu na to, jak ułoży się życie Klary, on z pewnością podąży do Paryża. Z początku jego wyobrażenia o tym, czym się tam będzie zajmować, były równie mgliste jak nadzieja, iż jest w stanie sam się utrzymać. »Ufam, iż znajdę tam pomoc dla mych rosyjskich studiów i wszystkich innych rzeczy« – zwierzał się w maju w liście do Holitschera. »Tutaj brak mi czasem najpotrzebniejszych pomocy: bibliotek etc.&nbsp;… Tam zaś wszystkiego będę miał pod dostatkiem, a nadto i samotność.« Wszak jeszcze podczas pobytu w Haseldorfie zarysował się pewien całkiem konkretny plan. Otóż profesor Richard Muther, który po wygłoszeniu wykładów w Bremie gościł zeszłej jesieni w Westerwede, przygotowywał wydanie serii monografii poświęconych sztuce, z których jedna miała traktować o Rodinie. Kiedy Rainer i Klara snuli myśl o wyjeździe do Paryża, otwierająca się przed nimi możliwość przebywania blisko francuskiego mistrza odegrała niepoślednią rolę. Przesyłając w liście do Rodina fotografie własnych prac, Klara pragnęła zasięgnąć jego opinii na temat swej przyszłości. W czerwcu Rilke otrzymał od Muthera oficjalne zlecenie napisania studium o Rodinie. Jakkolwiek nie przyniosło mu ono natychmiastowych korzyści finansowych, stanowiło jednakże podwalinę, której potrzebował dla wciąż niepewnej przyszłości. Natychmiast napisał do Rodina list, w którym podkreślał zaszczyt, jaki przypadł mu w udziale, będący spełnieniem jednego z jego »najgorętszych życzeń«, oraz prosił »czcigodnego mistrza« o radę odnośnie lektur oraz źródeł reprodukcji jego dzieł. Wyjawił również zamiar przyjazdu na jesieni do Paryża, by poznać go osobiście i zgłębiać jego sztukę, w szczególności rysunki. Nie omieszkał także wspomnieć o wskazówkach, jakie Klara miała nadzieję od niego otrzymać. Rainer nie posiadał się z radości, kiedy niezwłocznie nadeszła przychylna odpowiedź, co ostatecznie przesądziło o ich wyjeździe.</p>

<p><em>Księga obrazów,</em> na temat której Rilke prowadził obszerną korespondencję z Junckerem, omawiając szczegółowo dobór odpowiedniego papieru, rodzaj oprawy oraz czcionki, ukazała się drukiem w lipcu roku&nbsp;1902. Mogłaby zostać wydana już wcześniej, gdyby autor nie upierał się, by wszędzie zastosować wersaliki, co drukarzowi przysporzyło niemało kłopotu. Żadne, nawet pojedyncze słowo – Rilke wyjaśniał wydawcy – nie jest tu bez znaczenia, nawet najkrótsze nosi uroczysty charakter i musi »stać się monumentalne«. Nalegał też, by szata graficzna zachowała możliwie jak największą prostotę, a jedynym ornamentem była zaprojektowana przez Vogelera winieta z motywem fontanny. Rilke nie zgodził się na propozycję Junckera, dotyczącą wcześniejszej subskrypcji, którą uznał za niestosowną względem książki dedykowanej Hauptmannowi; wyraził wszakże zgodę na ograniczenie wielkości nakładu do 500&nbsp;egzemplarzy, jako że książka nie była przeznaczona dla szerszej publiczności. Niezwykle starannie dobierał wiersze spośród utworów powstałych w ciągu ostatnich trzech lat w Meiningen, Schmargendorfie oraz Worpswede; wśród nich znalazły się »rzeczy rosyjskie« (cykl poświęcony rosyjskim carom), pieśni dziewcząt, makabryczne requiem pamięci przyjaciółki Klary, wiersz dedykowany Pauli. Mimo różnorodności obrazów cała książka tchnie melancholią, nie zaś radością, jaka przepełnia zbiór <em>Mir zur Feier</em> – jest to melancholia dzieciństwa, »ostatniego z rodu«, uczucie strasznego przygnębienia, w jakie popadł przy końcu minionego roku. W zakończeniu poeta umieścił wielekroć cytowane słowa o śmierci:</p>

<p>Dojrzała śmierć.</p>

<p>My jej zarodek</p>

<p>z błogim uśmiechem.</p>

<p>Gdy w sobie życia widzisz sam środek,</p>

<p>ta w środku ciebie</p>

<p>szlochać śmie echem.</p>

<p>W istocie, książka ta była pożegnaniem i zamknięciem pewnego okresu jego życia, jakkolwiek poeta sam tak nie uważał. Rilke będzie uzupełniać swój zbiór, do którego zawsze żywił serdeczne uczucie, nowymi wierszami – następne wydanie zostanie poszerzone o poezje powstałe w Paryżu i Szwecji.</p>

<p>Ostatnie dni lata mijały szybko, Rainer zaś, wyczekując w napięciu na to, co może spotkać go w Paryżu, poddawał się zmiennym nastrojom. Oto będzie wreszcie miał sposobność uczyć się od artysty dużej miary i był »… całkowicie pochłonięty Rodinem, który coraz bardziej urasta w moich oczach, im więcej o nim słyszę i lepiej poznaję jego dzieła«. Chociaż robił wszystko, co mógł, by zapewnić żonie stypendium, którego tak bardzo potrzebowała, to jednak wszelkie ich wysiłki okazały się daremne, a wyjazd Klary do Paryża znalazł się pod znakiem zapytania. Rainer wszakże nie zmienił swego postanowienia. Za wszelką cenę pragnął spotkać się z Rodinem, zanim w październiku artysta opuści Paryż. Dzięki dalszym recenzjom i artykułom zdołał odłożyć niewielkie oszczędności. »Teraz już wiem, że moje pióro ma wystarczającą moc, by mnie utrzymać: lecz nie wolno mi go marnotrawić nazbyt wcześnie, muszę pozwolić mu dojrzeć.« Była to niezwykła pewność siebie, dla której poeta miał znaleźć usprawiedliwienie dopiero po długim wahaniu. 26&nbsp;sierpnia roku&nbsp;1902 Rilke wyruszył do Paryża, sam.</p>

<p> W niniejszym wydaniu podano przekłady wszystkich fragmentów cytowanych w języku francuskim (przyp. tłum.).</p>

<p> »Jeśli zmieni się w płomień, znaczy to, że jest prawdziwa« (<em>SW</em> II, 442).</p>

<p> Utwory dramatyczne Rilkego nie były, jak dotąd, tłumaczone na język polski. Stąd też tytuły polskie należy traktować jako propozycje przekładów (przyp. tłum.).</p>

<p> Mowa tu o inscenizacji sztuki <em>Teraz i w godzinę śmierci naszej</em> (przyp. tłum.).</p>

<p> Inna wersja tytułu: <em>Tobie na chwałę</em> (w przekł. B. Surowskiej) (przyp. tłum.).</p>

<p> Rilkego wyraźnie zajmowało w owym czasie misterium macierzyństwa, co, wraz z zaginięciem wszelkich listów do Lou, nasunęło przypuszczenie, jakoby Lou oczekiwała dziecka, być może dziecka Rilkego, lub też przynajmniej miała taką nadzieję. Spekulacje takowe opierają się na chwiejnych i kruchych podstawach i mogą zostać całkowicie zarzucone.</p>

<p> Inne wersje tytułu: <em>Na moją cześć</em> (w przekł. B. Antochewicza); <em>Sobie na chwałę</em> (w przekł. B. Surowskiej) (przyp. tłum.).</p>

<p> Inne wersje tytułu: <em>Śpiew o miłości i śmierci Korneta Krzysztofa Rilke</em> (w przekł. Idy Wieniewskiej); <em>Na nutę miłowania jako i śmierci Krzysztofa Rilke, co był chorążym</em> (w przekł. J. Wittlina) (przyp. tłum.).</p>

<p> Dosłowny przekład tytułu owej książki brzmi: »Księga o kochanym Panu Bogu i inne opowiadania«. Tytuł »Powiastki o Panu Bogu« (w przekł. W. Hulewicza) odnosi się do nowej edycji książki (o zmienionym przez autora tytule – <em>Die Geschichten vom lieben Gott</em>) z roku&nbsp;1904. Oba wydania ukazały się nakładem Insel–Verlag (przyp. tłum.).</p>

<p>* Od dnia ukazania się utworu jako pierwszego tomu biblioteki Insel–Bücherei w lipcu roku&nbsp;1912 (»Ależ zgotował Pan memu Kornetowi konną przejażdżkę« – napisał Rilke do Kippenberga, po tym, jak w ciągu trzech pierwszych tygodni sprzedaży rozeszło się 8000&nbsp;egzemplarzy, »Któż by pomyślał!«) aż do śmierci Rilkego w roku&nbsp;1926 sprzedano ponad 300.000&nbsp;egzemplarzy, zaś w roku&nbsp;1962 ich liczba przekroczyła milion.</p>

<p>PAGE </p>

<p>PAGE 2</p>

<p>Przedmowa</p>

<p>Dzieciństwo w Czechach 1875 – 1896</p>

<p>PAGE </p>

<p>PAGE 56</p>

<p>Monachium, Rosja i Worpswede 1896 – 1902</p>

<p>PAGE </p>

<p>PAGE 171</p>

<p>Francja, Italia i Afryka Północna 1905 – 1911</p>

<p>PAGE </p>

<p>PAGE 173</p>

<p>Dzieciństwo w Czechach 1875 – 1896</p>

<p>1</p>

<p>Motto: KB</p>

<p> Phia Rilke, 17.12.1922 (cyt. Sieber, 63–4)</p>

<p> Do Jenny Oltersdorf, 28.7.1911, oraz Nory Goudstikker, 4.4.1897 (DLA)</p>

<p> <em>Br.</em> 8: 37; <em>Br.</em> 8: 332</p>

<p> 15.4.1904 (<em>Br.</em> 31: 146) (fragm. listu w przekł. W. Markowskiej)</p>

<p> <em>SW</em> I, 149</p>

<p> Benvenuta, 22</p>

<p> Do Ellen Key, 14.2.1904 (KB)</p>

<p> <em>Br.</em> 40: 145–6</p>

<p>2</p>

<p>Motto: KB</p>

<p> 6.8.1883 (cyt. Sieber, 84)</p>

<p> Do Wernera Reinharta, 28.5.1924 (SLB)</p>

<p> 17.3.1926 (cyt. Schnack, 13)</p>

<p> Sieber, 82, 85</p>

<p> <em>Br.</em> 27: 78</p>

<p> Byong, 35–62</p>

<p> Ibid., 63–4</p>

<p> Cyt. Sieber, 159–60</p>

<p> Do Ellen Key, 14.2.1904 (KB)</p>

<p> <em>Br.</em> 8: 37–8</p>

<p> Do Valerie von David–Rhonfeld, 4.12.1894 (cyt. Leppin, 632)</p>

<p> <em>SW</em> III, 813</p>

<p> Cyt. Sieber, 97</p>

<p> Cyt. Leppin, 632</p>

<p>3</p>

<p>Motto: cyt. Sieber, 159–60</p>

<p> Cyt. Sieber, 103–4</p>

<p> Cyt. Schnack, 20</p>

<p> <em>SW</em> III, 415</p>

<p> <em>SW</em> III, 415–16</p>

<p> Byong, 51–4</p>

<p> Sieber, 108</p>

<p> Do Helene i Tissy *** (cyt. Storck, 123–4)</p>

<p> Cyt. w liście Sedlakowitza do Rilkego, 16.1.1921 (SLB)</p>

<p> Relacja Arnolda Wimhölzla (cyt. Storck, 125–7)</p>

<p> Cyt. Sieber, 109–10</p>

<p> <em>Br.</em> 8: 38</p>

<p> Listy do Kastnera, marzec – czerwiec 1892 (katalog aukcyjny 6, Dorotheum, Wiedeń, 1980)</p>

<p> Cyt. Schnack, 22</p>

<p> Sieber, 112</p>

<p> Cyt. w liście Sedlakowitza do Rilkego, 5.10.1920 (SLB; Sieber, 159–60)</p>

<p> Do Valerie, 4.12.1894 (cyt. Leppin, 631)</p>

<p> 3.3.1904 (KB)</p>

<p> <em>Br.</em> 13: 10</p>

<p> Cyt. Leppin, 631–3</p>

<p> <em>SW</em> IV, 483</p>

<p> Cyt. Sieber, 127</p>

<p>4</p>

<p>Motto: <em>SW</em> IV, 533 (przeł. W. Wirpsza)</p>

<p> Cyt. Schnack, 36</p>

<p> 29.1.1896 (CSR)</p>

<p> Cyt. Schnack, 40</p>

<p> Richard von Mises, <em>Br.</em> 22: 4–5</p>

<p> Sieber, 129–30</p>

<p> <em>Br.</em> 8: 13</p>

<p> <em>Br.</em> 22: 14</p>

<p> Do Ottilie Malybrock–Stieler, ?styczeń 1896 (CSR)</p>

<p> <em>Br.</em> 22: 28</p>

<p> Ibid., 21–3</p>

<p> Ibid., 31–2</p>

<p> Do Arthura Schnitzlera, kwiecień 1896 (cyt. Schnack, 44)</p>

<p> <em>Br.</em> 22: 32–3</p>

<p> <em>Br.</em> 15, II: 459</p>

<p> <em>Br.</em> 22: 23</p>

<p> <em>SW</em> V, 304–5</p>

<p> <em>Br.</em> 24: 22</p>

<p> <em>Br.</em> 22: 40</p>

<p> Do Hansa Oldena, ?jesień 1896 (Sieber, RA)</p>

<p> Do Richarda Zoozmanna, 10.8.1896 (kopia Houghton; Mises 545)</p>

<p> Sieber, 134</p>

<p> <em>Br.</em> 8: 23</p>

<p> Trebitsch, 56–63</p>

<p> Schnack, 48</p>

<p> Do Richarda Zoozmanna, 20.8.1896 (kopia Houghton; Mises 545)</p>

<p> <em>Br.</em> 24: 32</p>

<p> <em>SW</em> IV, 512 i nast. (wszystkie cytaty z <em>Ewalda Tragy</em> w przekł. W. Wirpszy)</p>

<p>Monachium, Rosja i Worpswede 1896 – 1902</p>

<p>Motto: <em>Br.</em> 31: 96</p>

<p>1</p>

<p>Motto: <em>SW</em> III, 550</p>

<p> <em>SW</em> IV, 536</p>

<p> <em>Br.</em> 22: 59</p>

<p> Sieber, RA</p>

<p> Do Phii Rilke, 8.12.1896 (Sieber, RA)</p>

<p> <em>Kat</em>., 35</p>

<p> <em>Br.</em> 8: 26–7</p>

<p> Ibid.</p>

<p> <em>Br.</em> 24: 37–8</p>

<p> <em>SW</em> III, 823</p>

<p> <em>SW</em> III, 549–51</p>

<p> <em>SW</em> III, 551</p>

<p> Listy do F. V.&nbsp;Krejči, styczeń 1897 (Šolle)</p>

<p> <em>Br.</em> 8: 30–1</p>

<p> <em>SW</em> III, 777</p>

<p> <em>Br.</em> 15, II: 460</p>

<p> <em>Br.</em> 8: 35</p>

<p> Ibid., 32</p>

<p> <em>SW</em> III, 489–92 (przekł. filologiczny)</p>

<p> <em>SW</em> III, 147–51 (przekł. filologiczny)</p>

<p> <em>Br.</em> 30: 245–6</p>

<p> <em>SW</em> IV, 556</p>

<p> <em>Kat</em>., 52; <em>Br.</em> 15, II: 461</p>

<p> Posłowie, <em>Niels Lyhne</em> (Lipsk, b.d.w.), 255</p>

<p> <em>SW</em> VI, 1021–2</p>

<p> Cyt. Schnack, 56</p>

<p> Do Wilhelma von Scholz, 30.3.1897 (kopia Houghton; Mises 548)</p>

<p> <em>Br.</em> 8: 35</p>

<p> Do Nory Goudstikker, 28./29.3. oraz 4.4. 1897 (DLA)</p>

<p> Do Nory Goudstikker, 2.4. oraz 3.4. 1897 (DLA)</p>

<p> <em>Br.</em> 8: 37–42</p>

<p> Reventlow, 6</p>

<p> 18.5.1897 (cyt. Sieber, RA)</p>

<p> Do Franziski zu Reventlow, 6.7.1902 (kopia Houghton; Mises 551)</p>

<p> 29.4.1897 (DLA)</p>

<p> <em>SW</em> I, 103</p>

<p> Do Nory Goudstikker, 29.4.1897 (DLA)</p>

<p> <em>SW</em> III, 565 (przekł. filologiczny)</p>

<p>2</p>

<p> 18.5.1897 (cyt. Sieber, RA)</p>

<p> LAS, 43</p>

<p> Curt Paul Janz, <em>Friedrich Nietzsche </em>(Monachium 1978), t.II, 171</p>

<p> <em>Br.</em> 31: 7–8 (fragm. listu w przekł. W. Markowskiej)</p>

<p> Por. posłowie Ernsta Pfeiffera, <em>Br.</em> 31: 488–90</p>

<p> <em>Br.</em> 31: 10 (fragm. listu w przekł. W. Markowskiej)</p>

<p> <em>SW</em> III, 572 (przeł. W. Markowska)</p>

<p> <em>Br.</em> 31: 11–13 (fragm. listu w przekł. W. Markowskiej)</p>

<p> LAS, 138 (fragm. w przekł. W. Markowskiej)</p>

<p> <em>Br.</em> 31: 22, 16, 18, 20 (fragm. listu w przekł. W. Markowskiej)</p>

<p> Ibid., 21</p>

<p> Do Phii Rilke, 7.10.1897 (cyt. Sieber, RA)</p>

<p> LAS, 138 (fragm. w przekł. W. Markowskiej)</p>

<p> <em>Br.</em> 31: 26. Zob. przypis Ernsta Pfeiffera, tamże, 496–7, dot. nieznacznej różnicy ostatecznej redakcji w <em>SW</em> I, 313. (wiersz w przekł. W. Markowskiej)</p>

<p> LAS, 288</p>

<p> <em>Br.</em> 31: 26 (fragm. listu w przekł. W. Markowskiej)</p>

<p> Do Ludwika Ganghofera, 7.10.1897 (MStB)</p>

<p> Ibid. oraz do Phii Rilke, 7.10.1897 (cyt. Sieber, RA)</p>

<p> Do Bonza, 19.10.1897 (Mises 493) oraz 25.10.1897 (cyt. Schnack, 64)</p>

<p> <em>SW</em> I, 103 (przeł. B. Surowska)</p>

<p> <em>SW</em> IV, 98</p>

<p> Do Bonza, 15.2.1898 (Mises 493)</p>

<p> 8.3.1898 (ibid.)</p>

<p> <em>SW</em> III, 605</p>

<p> Do Juliusa Harta, 26.3.1898 (kopia Pittsburgh); do Hugona Salusa, 1.4.1898 (cyt. Sieber, RA)</p>

<p> <em>Tagebücher</em>, 21–3</p>

<p> Do Hugona Salusa, 16.4.1898 (cyt. Sieber, RA)</p>

<p> <em>Tagebücher</em>, 19, 13, 17, 25, 27, 28</p>

<p> <em>SW</em> III, 615–6</p>

<p> <em>Tagebücher</em>, 29</p>

<p> Ibid., 28, 33–4, 46</p>

<p> Ibid., 74</p>

<p> Ibid., 65</p>

<p> Do Franziski zu Reventlow, 18.6.1898 (kopia Houghton; Mises 551)</p>

<p> <em>Tagebücher</em>, 115 (fragm. dziennika w przekł. W. Markowskiej)</p>

<p> Ibid., 118–9 (fragm. dziennika w przekł. W. Markowskiej)</p>

<p> 11.7.1898 (Houghton; Mises 493)</p>

<p> Do Alfreda Rollera, 21.7.1898 (WStB, cyt. Schnack, 74); do Phii Rilke, 27.7.1898 (cyt. Sieber, RA)</p>

<p> <em>Tagebücher</em>, 126</p>

<p> Do Phii Rilke, 7.9.1898 (cyt. Sieber, RA)</p>

<p> Do Phii Rilke, 28.11.1898 (cyt. ibid.)</p>

<p> <em>Br.</em> 8: 60</p>

<p> Do Phii Rilke, 29.12.1898 (cyt. Sieber2)</p>

<p> Heinrich Vogeler, <em>Erinnerungen</em> (Berlin 1952), 101</p>

<p> <em>SW</em> III, 636 (przekł. filologiczny)</p>

<p> 29.12.1898 (Woronin, 149)</p>

<p> <em>Br.</em> 8: 62</p>

<p> Ibid., 64</p>

<p> <em>Br.</em> 41: 41</p>

<p> (?18).3.1899 (cyt. Sieber, RA)</p>

<p> Listy z 9.3., 21.3. oraz 20.4.1899 (Houghton; Mises 493)</p>

<p> 22.4.1899 (cyt. Sieber, RA)</p>

<p> <em>Br.</em> 1: 8</p>

<p>3</p>

<p>Motto: Cyt. Schnack, 93</p>

<p> Schnack, 84</p>

<p> <em>Br.</em> 31: 142–3 (fragm. listu w przekł. W. Markowskiej)</p>

<p> Do Bonza, 10.5.1899 (NS) (Houghton; Mises 493); do Phii Rilke, 4.5.1899 (NS) (cyt. Schnack, 85) oraz 29.4.1899 (NS) (cyt. Brutzer, 29). Swe listy pisane z Rosji datował Rilke zwykle według kalendarza prawosławnego; w niniejszej książce ich datowanie podano według kalendarza gregoriańskiego, nowego stylu (NS).</p>

<p> <em>Br.</em> 1: 15</p>

<p> Woronin, 154</p>

<p> Ibid., 156</p>

<p> 7.6.1899 (cyt. Schnack, 86, oraz Sieber, RA)</p>

<p> Do Ilse Sadee, 13.3.1912 (cyt. Sieber, RA)</p>

<p> Do dr. L., 29.3.1902 (cyt. ibid.)</p>

<p> <em>Br.</em> 8: 68-9</p>

<p> Do Emila Faktora, 3.6.1899 (DLA, cyt. <em>Kat</em>., 74)</p>

<p> Woronin, 157, 158, 160</p>

<p> <em>Br.</em> 8: 493 (fragm. listu w przekł. W. Markowskiej)</p>

<p> <em>Br.</em> 31: 37 (fragm. listu w przekł. W. Markowskiej)</p>

<p> <em>Br.</em> 8: 72, 73</p>

<p> Cyt. Schnack, 91</p>

<p> Do Emila Faktora, 22.7.1899 (DLA, cyt. Schnack, 88)</p>

<p> <em>SW</em> III, 316</p>

<p> <em>SW</em> III, 334 (przeł. M. Jastrun)</p>

<p> <em>Br.</em> 19: 54</p>

<p> Por. Walter Simon, ›Philologische Untersuchungen zu R.M.Rilkes »Cornet«‹, <em>Blätter</em> 2 (1973), 28–31</p>

<p> <em>SW</em> I, 245</p>

<p> <em>SW</em> II, 265</p>

<p> <em>Tagebücher</em>, 134, 166, 172 (fragm. »W moich dobrych godzinach&nbsp;…« w przekł. W. Markowskiej)</p>

<p> Ibid., 137–44</p>

<p> <em>SW</em> IV, 288</p>

<p> 27.10.1899 (kopia Houghton; Mises 551)</p>

<p> 5.12.1899 (cyt. Brutzer, 1)</p>

<p> 14.7.1899 (Houghton; Mises 493)</p>

<p> <em>Almanach der Insel für 1900</em>, cyt. w: <em>Die Insel: eine Ausstellung</em> (DLA, 1965), 15</p>

<p> 10.12.1899 (cyt. Schnack, 94)</p>

<p> Vogeler, op. cit., 74</p>

<p> <em>Br.</em> 8: 76–7</p>

<p> Ibid., 78</p>

<p> 27.3.1900 (cyt. Sieber, RA)</p>

<p> 24.3.1900 (Houghton, Mises 551)</p>

<p> Lou Andreas–Salomé, nie publikowany dziennik (dzięki uprzejmości Ernsta Pfeiffera)</p>

<p> <em>Br.</em> 50: 19</p>

<p> P. D. Ettinger, ›Erinnerungen an Rainer Maria Rilke‹, <em>Prager Presse</em>, nr 215 (7.8.1932)</p>

<p> 21.5.1900 (cyt. Brutzer, 4–5)</p>

<p> Ibid.</p>

<p> Lou Andreas–Salomé, dziennik</p>

<p> Cyt. Schnack, 101</p>

<p> <em>Br.</em> 1: 39–42 (fragm. w przekł. W. Markowskiej)</p>

<p> Por. <em>SW</em> VI, 967 i nast.</p>

<p> 6.6.1900 (cyt. Brutzer, 6)</p>

<p> Lou Andreas-Salomé, dziennik</p>

<p> Ibid., 19.–21.6.1900</p>

<p> Ibid., 24.6.1900</p>

<p> Droszyn, 228</p>

<p> <em>Br.</em> 8: 100–1</p>

<p> Lou Andreas–Salomé, dziennik, lipiec 1900</p>

<p> Droszyn, 230</p>

<p> Do Phii Rilke, 30.7.1900 (cyt. Sieber, RA)</p>

<p> <em>Br.</em> 31: 42–3</p>

<p> Do Phii Rilke, 18.8.1900 (cyt. Brutzer, 29–30)</p>

<p> Cyt. Brutzer, 7</p>

<p> LAS, 146 (fragm. w przekł. W. Markowskiej)</p>

<p> Cyt. <em>Br.</em> 31: 49 (fragm. w przekł. W. Markowskiej)</p>

<p>4</p>

<p>Motto: <em>Br.</em> 1: 141</p>

<p> Klara Rilke, w wywiadzie dla pewnej gazety, przeprowadzonym ok. roku 1954 (SLB)</p>

<p> Wohltmann, 10</p>

<p> 28./29.8.1900 (cyt. Sieber2)</p>

<p> <em>Tagebücher</em>, 196–8</p>

<p> Ibid., 198</p>

<p> Wohltmann, 10</p>

<p> <em>Tagebücher</em>, 204</p>

<p> PMB, 245</p>

<p> Ibid., 233</p>

<p> Ibid., 149</p>

<p> <em>SW</em> I, 375</p>

<p> <em>Tagebücher</em>, 216, 214, 237, 238</p>

<p> Ibid., 247</p>

<p> Ibid., 250</p>

<p> Ibid., 253, 256, 271–2, 264, 276 (fragm. »w piękną, cichą, uroczystą noc« w przekł. W. Markowskiej)</p>

<p> Ibid., 282, 283, 296, 289</p>

<p> <em>Br.</em> 8: 107</p>

<p> Ibid., 105, 110–11</p>

<p> Ibid., 117</p>

<p> 5.11.1900 (cyt. Sieber2)</p>

<p> <em>SW</em> III, 706, 704</p>

<p> PMB, 245</p>

<p> <em>Br.</em> 8: 129, 137</p>

<p> <em>Tagebücher</em>, 324</p>

<p> <em>Br.</em> 8: 145</p>

<p> <em>Tagebücher</em>, 346–9 (fragm. w przekł. W. Markowskiej)</p>

<p> <em>Br.</em> 31: 51 (przeł. W. Markowska)</p>

<p> Ibid., 507 (przeł. W. Markowska)</p>

<p> Cyt. Sieber, RA</p>

<p> <em>Br.</em> 1: 91</p>

<p> Ibid., 92, 97</p>

<p> <em>SW</em> III, 729</p>

<p> Ze Schmargendorfu, 15.2.1901 (cyt. Sieber, RA)</p>

<p> <em>Br.</em> 31: 55 (przeł. W. Markowska)</p>

<p> Ibid., 56 (przeł. W. Markowska)</p>

<p> Z hotelu Netzlers w Berlinie, 16.2.1901 (cyt. Sieber, RA)</p>

<p> 18.2.1901 (cyt. ibid.)</p>

<p> <em>Br.</em> 1: 99</p>

<p> Cyt. Schnack, 121</p>

<p> <em>Br.</em> 31: 53–5 (fragmenty »Ostatniego przywołania« w przekł. W. Markowskiej)</p>

<p> <em>SW</em> III, 738</p>

<p> <em>Br.</em> 1: 141</p>

<p> Ibid., 108 (przeł. W. Markowska)</p>

<p> Do Ellen Key, 22.3.1904 (KB)</p>

<p>5</p>

<p>Motto: <em>Br.</em> 1: 109</p>

<p> <em>Br.</em> 31: 258 (fragm. listu w przekł. W. Markowskiej)</p>

<p> Cyt. Scholz, 218</p>

<p> <em>Br.</em> 1: 109</p>

<p> Ibid., 103–4</p>

<p> Reprodukcje zaginionych portretów znajdują się w książce Richarda Pettita: <em>Rilke in und nach Worpswede</em> (Worpswede, 1983)</p>

<p> 2.9. oraz 10.10.1901 (cyt. Sieber2)</p>

<p> <em>Br.</em> 1: 110</p>

<p> <em>SW</em> I, 307–8 (przeł. A. Pomorski)</p>

<p> <em>SW</em> I, 323, 339 (fragm. »W głębokich nocach&nbsp;…« w przekł. A. Pomorskiego)</p>

<p> 13.12. oraz 16.12.1901 (cyt. Schnack, 130–1)</p>

<p> <em>Br.</em> 1: 135</p>

<p> <em>Br.</em> 3: 146</p>

<p> <em>SW</em> III, 755</p>

<p> 16.12.1901 (<em>Br.</em> 1: 131 i nast.) oraz koniec grudnia 1901 (StBPKB)</p>

<p> <em>Br.</em> 1: 137; do P.D. Ettingera, ?styczeń 1902 (cyt. Asadowski, »Briefe nach Russland«, w: <em>Rilke–Studien </em>(Berlin 1976), 207</p>

<p> <em>Br.</em> 1: 143</p>

<p> ?styczeń 1902 (cyt. Asadowski, op. cit.)</p>

<p> <em>SW</em> V, 8</p>

<p> <em>Br.</em> 1: 154</p>

<p> Ibid., 182</p>

<p> Ibid., 137, 141</p>

<p> 24.8.1902 (cyt. <em>SW</em> III, 863)</p>

<p> PMB, 309</p>

<p> 26.6.1902 (UBr.)</p>

<p> <em>Br.</em> 1: 183</p>

<p> <em>Br.</em> 16: 1–7</p>

<p> <em>Br.</em> 48: 35</p>

<p> <em>SW</em> I, 477 (przeł. A. Pomorski)</p>

<p> Do Arthura Holitschera, 31.7.1902 (cyt. Schnack, 147)</p>

<p> <em>Br.</em> 1: 191</p>

<h2>III</h2>

<h2>Paryż, Rzym i Szwecja</h2>

<h2>1902 – 1905</h2>

<p>»Il faut travailler toujours&nbsp;… Trzeba pracować każdego dnia&nbsp;…«</p>

<p>Czy potrafię? Czy podołam?</p>

<p>(Do Klary Rilke, 18.9.1902)</p>

<p><strong>1</strong></p>

<p>Paryż jest ciężkim, męczącym miastem, miastem budzącym niepokój&nbsp;… Rodin zaś jest tego wszystkiego wielkim, spokojnym, potężnym zaprzeczeniem.</p>

<p>(Do Ottona Modersohna, 1.1.1902)</p>

<p>»Je suis une seule attente: que deviendra?« – Rainer napisał do Klary zaraz po przybyciu do Paryża, donosząc jej również, że znalazł dla siebie skromny pokój u miłych i usłużnych ludzi. Mieścił się on »na trzecim czy czwartym piętrze, nie miałem śmiałości liczyć«, w hoteliku przy rue Toullier, nieopodal Sorbony, gdzie mógł przebywać wieczorami, oddając się lekturze i robiąc notatki. »Rozmyślania, spokój, samotność – mam tu wszystko, czego pragnąłem.« Najpierw odwiedził miejsca, które od dawna chciał zobaczyć: Luwr, katedrę Notre Dame, Pałac Luksemburski. Wszystkie wydały mu się dziwnie znajome, chociaż widział je po raz pierwszy w życiu. Lecz najbardziej przejmujące wrażenie w tym »obcym, obcym mieście« wywarły na nim cierpienie i śmierć – to miasto zdawało się pełne szpitali. »Zaczynam rozumieć, dlaczego nieustannie pojawiają się one u Verlaine’a, Baudelaire’a i Mallarmégo&nbsp;… Nagle można odnieść wrażenie, że w tym rozległym mieście istnieją rzesze chorych, tłumy konających, całe narody umarłych.« Rilke przypuszczał, iż Paryż – o wiele bardziej aniżeli jakiekolwiek inne miasto – tętnił będzie życiem; zamiast tego dostrzegł jedynie bezcelowy pośpiech. Przeczuwał, że Rodin będzie kluczem do wszystkiego, środkiem, wokół którego wszystko się obraca; myśl o spotkaniu z nim w nadchodzących dniach rozproszyła wszelkie jego obawy.</p>

<p>Jednocześnie owładnęło nim uczucie, że Paryż jest miejscem, gdzie wraz z Klarą będą mogli <em>pracować</em>. Co prawda Klara zwlekała z decyzją, by podążyć za swym mężem, niemniej Rainer, pełen optymizmu, zdecydowany był pozostać. »Musisz przyjechać&nbsp;… znaleźć ciche atelier, nic więcej, i gdzieś w pobliżu jakąś niezbyt przytulną sypialnię&nbsp;… Musimy przestać być słabi i łagodni, musimy zacząć nasze życie od początku&nbsp;…« Kiedy próbowali stworzyć sobie nowy, wspólny dom, a potem zabiegali o jego urządzenie, poczuli znużenie i zasiedli w przytulnych pokojach z uczuciem zagubienia sensu swych starań. »Teraz zaś nie czyńmy żadnych przygotowań, lecz zacznijmy od razu pracować.« Nie powinni żałować wspólnie przeżytego roku, gdyż stanowił on istotną część ich życia, »ujrzeliśmy razem najwspanialsze uroki, jakie może ono podarować«; jednakże winni pozostać wierni swym wzniosłym dążeniom, by »wszystko ofiarować sztuce, niczego zaś życiu, które zawsze nas tylko zasmuca i zniechęca.« Sztukę zaś może inspirować wszystko – nawet lęk i niepokój, jakim przejmuje Paryż.</p>

<p>Rodin przyjął swego gościa najpierw w atelier mieszczącym się przy rue de l’Université. Mistrz przerwał pracę i rozmawiał z tak niezwykłą życzliwością, że Rilke, mimo swej wciąż jeszcze dość powierzchownej znajomości języka francuskiego, odniósł wrażenie, jak gdyby od dawna łączyła ich zażyła przyjaźń. Poeta od razu poczuł do niego sympatię – urzekły go wyraziste rysy, jakby stworzone ręką rzeźbiarza, jego słowa, pozostawiające młodzieńcze wrażenie, uśmiech, »niczym na poły zakłopotany, na poły radosny uśmiech obdarowanego dziecka«, wreszcie ręce, których gesty zdawały się nieustannie tworzyć i nadawać kształt. Otaczające ich dzieła, nawet te najmniejsze, stwarzały iluzję, jak gdyby »atelier rozciągało się w nieskończoność«. O ileż potężniejsze wrażenie wywarły na nim następnego dnia odwiedziny w willi w Meudon. Pawilon Rodina, który Klara zwiedziła podczas Wystawy Światowej, stał obecnie w ogrodzie, wypełniając go nieomal bez reszty; zgromadzono w nim »wszystkie te oślepiająco białe figury, spozierające przez wielkie szklane drzwi niczym mieszkańcy jakiegoś akwarium«: marmurowe posągi, gipsowe odlewy, szafy ze wspaniałymi fragmentami »Porte de l’Enfer« (»Bramy piekła«), prawdziwą armię rzeźb. Jakkolwiek spośród niezliczonych studiów rąk, nóg, torsów prawie żadne nie było ukończone, niemniej »każdy z tych okruchów stanowi część tak nadzwyczajnej i wzruszającej jedności&nbsp;… iż zapomina się, że są to jedynie fragmenty rzeźb&nbsp;… To bogactwo, to nieskończone, dokonujące się tworzenie&nbsp;… czystość i gwałtowność ekspresji, ta niewyczerpana obfitość, ta młodość&nbsp;… nie mające sobie równych w historii ludzkości«. Rodin od czasu do czasu towarzyszył Rilkemu, gdy ten zwiedzał jego atelier, jednak trudno im było przełamać dzielącą ich barierę językową. Dziwny przebieg miał również obiad na świeżym powietrzu, na który go zaproszono. Rilke nie został przedstawiony ani Madame Rodin, która sprawiała wrażenie zmęczonej i roztargnionej, ani też pozostałym gościom. Dało się wyczuć wyraźne napięcie w stosunkach między gospodarzami, co przywiodło mu na myśl sceny podczas pamiętnej wizyty u Tołstoja, jakkolwiek ani teraz, ani wówczas nie domyślał się, co mogło być tego przyczyną. Po obiedzie Madame była nad wyraz uprzejma i prosiła go, by zasiadał z nimi do stołu, kiedy tylko będzie przebywać w Meudon. Do Meudon zaś Rilke zamierzał często kierować swe kroki, gdyż wiele pragnął jeszcze zobaczyć, nawet mimo zmęczenia, jakie odczuwał w obliczu takiej obfitości białych posągów i ich oślepiającego blasku.</p>

<p>W następnych dniach września jeszcze wielekroć odwiedzał Rodina, podziwiał kolekcję jego dzieł, sporządzał notatki do swej monografii, korzystając z materiałów przygotowanych przez rzeźbiarza. Mistrz często poświęcał mu godzinę lub dwie, a rozmowy, jakie prowadzili, pozostawiły na Rilkem niezatarte wrażenie. Rodin, opętany myślą o sztuce, tudzież jego wytrwała obserwacja i gromadzenie drobnych szczegółów, z których następnie powstawało wielkie dzieło, utwierdziły Rilkego w przekonaniu, iż do tego właśnie celu sam instynktownie dążył. »Odkąd pogardza się tymi, którzy naprawdę oddają się swej pracy, pojęcie samej pracy można uważać za stracone« – usłyszał od Rodina. »W szczególności artyści nie są już robotnikami w ścisłym tego słowa znaczeniu. W całym Paryżu znam ledwie pięciu czy sześciu ludzi, którzy naprawdę pracują. Cała reszta się bawi.&nbsp;… I wszystkim brakuje cierpliwości. Wszak najważniejsze są przecież cierpliwość i praca. Poświęciłem im całą moją młodość. Dziś oddaję im każdy mój dzień.« A wszystko to można osiągnąć jedynie w samotności, chociaż – jak przyznał Rodin – małżeństwo może okazać się czasem koniecznością. Przykre sceny z życia rodzinnego Tołstojów, jak również wyraźne złe samopoczucie Rodina w Meudon, umocniły Rilkego w przeświadczeniu o słuszności decyzji, którą był dopiero co powziął. Uświadomił sobie bowiem, iż nie można pogodzić szczęścia rodzinnego ze sztuką; trzeba wybrać jedno albo drugie – a jeśli wybór padł na sztukę, w niej artysta winien odnaleźć swe szczęście.</p>

<p>Wszystkie te przemyślenia Rainer wyjawiał Klarze w długich listach, pisanych prawie każdego dnia; opisywał również, jak spędza czas, i próbował przekonać ją, iż powinna podążać tą samą drogą. Piękno otaczające nas – pisał do żony – to jedynie piękno nastroju, nie zaś siły; jest ono rywalką piękna, które musimy stworzyć poprzez naszą sztukę, piękna, które »z utęsknieniem wyczekuje naszych dłoni niczym woda w studni, pragnąca, by cebr wyniósł ją ku słońcu, by z bezwładnego żywiołu przemieniła się w połyskujące zwierciadło nieba, światła i powietrza«. Klarze z całą pewnością nie było tak łatwo zerwać z dotychczasowym trybem życia – i to nie tylko z powodu trudności finansowych, lecz także ze względu na dziecko, które niechętnie oddawała pod opiekę swych rodziców. Miała zamiar zwrócić się do Ellen Key z prośbą o pomoc i radę, w nadziei, że autorka <em>Stulecia dziecka</em> zna kogoś, kto – sam będąc zwolennikiem jej postępowych idei – wybiera się w tym czasie do Paryża i komu mogłaby powierzyć opiekę nad małą Ruth. Rainer natomiast podawał w wątpliwość, czy rzeczywiście ich córka powinna wyrastać w niezdrowej atmosferze Paryża, gdzie dzieci w swych wózkach zdawały mu się przynależeć owym »armiom« chorych i umierających, jakie wszędzie widywał. Niemniej jednak przystał na propozycję Klary; w pierwszym liście do szwedzkiej pedagog wyjaśnił położenie, w jakim się znaleźli, załączając jednocześnie kopię recenzji, którą napisał o jej książce. Listem tym oboje zaskarbili sobie sympatię Ellen Key, gdyż zdecydowanie opowiadała się ona przeciwko wychowywaniu dziecka z dala od rodziców. Jednakże nie mogli sobie pozwolić na przyjęcie szwedzkiej opiekunki, która dzięki staraniom Ellen zgłosiła się do nich. Rainer po raz kolejny napisał do Pauliego, nalegając, by bremeński senat powziął decyzję o przyznaniu Klarze stypendium oraz by wypłacono pozostałą część honorarium za popiersie Vogelera jej dłuta. Tymczasem Klara, nie bacząc na trudności, zajęła się sprzedażą domu w Westerwede, korzystając przy tym z pomocy Vogelera, który – ku jej radości – zgodził się przechować u siebie co cenniejsze przedmioty, nieprzeznaczone na sprzedaż. Ostatecznie, dzięki »wsparciu pewnych osób« (mianowicie Pauliego, grupy miłośników sztuki z Bremy oraz ojca Klary, który – cokolwiek by myślał o jawnej, jego zdaniem, nieudolności Rainera – nigdy nie odmówił pomocy, a teraz był gotów zatroszczyć się o Ruth), udało się jej wyjechać w pierwszych dniach października do Paryża. Do tego czasu Rainer znalazł już dla nich odpowiednie mieszkania oraz atelier dla Klary, mieszczące się przy rue de l’Abbé de l’Epée, pomiędzy Boulevard St.&nbsp;Michel i rue St.&nbsp;Jacques. Były to – zgodnie z ich postanowieniem – osobne pokoje; mieli zamiar pracować, »jak nigdy jeszcze dotąd nie pracowaliśmy«, i w ogóle – wyjąwszy weekendy – nie spotykać się ze sobą. 10&nbsp;października, pod nieobecność Rodina, razem odwiedzili Meudon.</p>

<p>Trudno powiedzieć, co mistrz sądził o swym niepospolitym uczniu. Rodin nie znał niemieckiego, toteż nie mógł wyrobić sobie opinii o zdolnościach Rilkego na podstawie jego tomiku <em>Księga obrazów</em>, którego egzemplarz otrzymał w prezencie; natomiast słaba znajomość francuskiego utrudniała poecie zrozumienie poglądów rzeźbiarza. Sześćdziesięciodwuletni Rodin był dwakroć starszy od Rilkego i z całą swą bezwzględnością baczył, by nie przeszkadzano mu w pracy. Niemniej, wydawał się wyrozumiały i życzliwy względem swego gościa – oddał do jego dyspozycji potrzebne mu materiały, polecił go również malarzowi Eugène’owi Carrière. Jednak musiał poczuć się zaskoczony, kiedy spostrzegł, że jego własne podejście do sztuki – »il faut travailler toujours, rien que travailler« – dla niego oczywiste, wywarło na młodym poecie tak głębokie wrażenie. Rilke, straciwszy nadzieję, iż będzie w stanie należycie wyrazić swe myśli w bezpośredniej rozmowie, 11&nbsp;września napisał do Rodina długi list, przepełniony »radością i wdzięcznością« za objawienie mu tajemnicy życia artysty: »travailler, c’est vivre sans mourir«. Do tej pory praca, którą ukochał, była jedynie rzadkim świętem, trwaniem w oczekiwaniu na inspirację, jaką ofiaruje mu godzina tworzenia. Teraz zrozumiał, iż także wytrwałe, nieustanne zmaganie może stać się źródłem natchnienia, ba, jest ono jedynym sposobem, by je zachować. »Ofiarował mi Pan nowe życie i nową nadzieję.« Rilke pozostanie w Paryżu, dążąc wraz z żoną do urzeczywistnienia tego jedynego celu.</p>

<p>Czy będzie jednak w stanie kiedykolwiek go osiągnąć? – zwierzał się Klarze ze swych wątpliwości – czy uda mu się znaleźć sposób, by tak pracować? Rzeźbiarz może wytrwale i bez ustanku oddawać się tworzeniu, cierpliwie kształtując glinę lub marmur, aż przyjmą one postać, jaką on był sobie zamyślił. Lecz jak poeta może tworzyć w taki sposób? Staranność, jakiej wymaga pisanie na zamówienie, to inna rzecz; stąd też Rilke spędzał długie godziny w muzeum Luwru oraz Bibliothèque Nationale, przygotowując prozatorski tekst monografii o Rodinie. Lecz jak <em>pracować</em> nad wierszem? Zniewalać, zaprząc natchnienie? I to jeszcze w otoczeniu, które – wbrew jego nadziejom – wydawało mu się surowe i niegościnne. Ów Paryż, w którym marzył, by »pracować, jak jeszcze nigdy dotąd nie pracowaliśmy«, pozostał miastem »nieskończenie obcym i wrogim«, miastem zagubionym, »pędzącym niczym gwiazda wyrzucona ze swej orbity ku jakiemuś straszliwemu zderzeniu«. Nie trzeba wspominać o stale ciążącej nad Rainerem konieczności poprawy sytuacji finansowej. Wszelako fakt, iż podążając drogą najeżoną trudnościami nie stracił z oczu ideału, jaki ukazał mu Rodin – by jako poeta dążył do przekształcenia swego doświadczenia w obiektywnie przedstawioną »rzecz«, która mogłaby istnieć niczym dzieło sztuki, niezależnie w przestrzeni, jak rzeźba – świadczy po raz kolejny o wręcz chorobliwym oddaniu się jednej myśli, jakie cechowało go od najmłodszych lat. Większość spośród wierszy napisanych tamtej jesieni to wciąż jeszcze »nastrojowe obrazy« – ukazują one ulice miasta, otchłań »głębszą niźli morskie dno«, kontrastujące z odległymi wrzosowiskami, które porzucił; opadające liście, »jak gdyby w niebiosach więdły dalekie ogrody«; kończące się lato, napawające uczuciem, że »kto teraz nie ma domu, nigdy mieć nie będzie. / Kto teraz sam jest, długo pozostanie sam«. Wiersze te Rilke zachowa z myślą o drugim, poszerzonym wydaniu <em>Księgi obrazów</em>. W listopadzie wszakże pojawi się pierwszy wiersz – rezultat jego nowych usiłowań, pierwsze spośród cyzelowanych dzieł, które słusznie określi jako <em>Nowe poezje</em> (<em>Neue Gedichte</em>): oto pantera, stąpająca w klatce w Jardin des Plantes; przed jej oczami mijają sztaby kraty, aż w końcu zwierzę czuje, jak gdyby było ich tysiące, za nimi zaś nie było już nic.</p>

<p>Jej kroki giętkie jakby się łasiły</p>

<p>kręcąc się ciągle w tym najmniejszym kole,</p>

<p>tworzą jak gdyby taniec siły</p>

<p>wokół środka, co więzi ogłuszoną wolę.</p>

<p>I tylko czasem uniesie się wyżej</p>

<p>zasłona źrenic. — I obraz się wdziera,</p>

<p>idzie przez członków naprężoną ciszę —</p>

<p>i w głębi serca się zaciera.</p>

<p>W utworze tym Rilke w sposób zdumiewający przedstawił przedmiot swej obserwacji; nie bez racji uważa się go za jeden z jego najpiękniejszych <em>Dinggedichte</em> (»wierszy–rzeczy«), będących wyrazem przejętej od Rodina koncepcji poety jako »rzemieślnika«.</p>

<p>W swoim studium poświęconym sztuce Rodina, które ukończył na początku stycznia, a które – opatrzone dedykacją dla Klary – ukazało się drukiem na wiosnę, Rilke przedstawił rzeźbiarza jako artystę spełniającego odwieczną tęsknotę ludzkiej duszy za sztuką, »która ofiarowuje więcej aniżeli tylko słowo i obraz, więcej niż jedynie alegorię i pozór – za prostym wyrażeniem jej tęsknot i lęków«, jak w rzeźbach epoki antyku, średniowiecza i renesansu. Nakreślił drogę, jaką przemierzył Rodin, począwszy od wykonywanych na zamówienie prac przy dekoracji budynków, między innymi brukselskiej Giełdy, czy też pomnika w parku w Loos – pracę mistrza Rilke porównywał do dzieła jego poprzedników, ozdabiających wielkie gotyckie katedry – a kończąc na rzeźbach z okresu, kiedy artysta urzeczywistniał rzeczy, które mogłyby istnieć samodzielnie, ukończone, widzialne w swych trzech wymiarach. Prześledził też proces odchodzenia Rodina od tradycyjnej koncepcji sztuki rzeźbiarskiej (piękno upozowane, grupowanie, »kompozycja«) oraz dążenie do odtworzeniu reliefu powierzchniowego, »le modelé«, jego przedmiotów w zmieniających się bez końca formach, co – według Rilkego – stanowiło istotę rodinowskiej sztuki. Cierpliwość, nieustanne składanie w ofierze swego życia, które »przemija niczym nieprzerwany dzień pracy« – ideał, do jakiego dążył poeta – stanowiły myśl przewodnią całego studium, będącego jednocześnie świadectwem wnikliwości i wrażliwości artystycznej autora. Pozostanie ono jednakże poetycką idealizacją, w której brak głębszego zrozumienia dla przeciwności, z jakimi Rodin musiał się borykać, jak również uwzględnienia kontrowersji, jakie wywołały jego dzieła.</p>

<p>Stan finansów – jak zawsze – dawał Rilkemu powody do zmartwień. Za swą monografię miał otrzymać śmiesznie małe honorarium w wysokości 150&nbsp;marek, co – mimo wegetariańskiej i pozbawionej alkoholu diety – wystarczało mu zaledwie na miesiąc. Stąd też w dalszym ciągu pisał recenzje dla bremeńskich i berlińskich czasopism; wiedeńska <em>Die Zeit</em> opublikowała w jednym z listopadowych numerów kolejny esej Rilkego poświęcony kierunkom we współczesnej sztuce rosyjskiej. Pod koniec roku Juncker zaproponował mu, by zrobił korektę pewnego tłumaczenia z języka duńskiego; podobne zlecenia prac redakcyjnych otrzymał od wydawcy także w następnym roku. Kiedy w styczniu roku&nbsp;1903 w wydanej w Stuttgarcie antologii opublikowano bez zgody poety dziesięć jego wierszy, samowolnie zmieniwszy tytuły kilku z nich, Rilke gwałtownie zaprotestował, niemniej nie omieszkał zażądać należnego honorarium, przynajmniej 50&nbsp;fenigów za linijkę wiersza. Tak drobne sumy ledwie starczały na utrzymanie; chociaż dłuższy pobyt w Paryżu nie mógł być brany w rachubę, a poeta wciąż nie był pewien swej przyszłości, to jednak – jak zwierzał się w liście do Junckera – zamierzał pozostać w stolicy Francji przynajmniej do wiosny. Fakt, iż Rainer i Klara nie pojechali do Oberneuland, by spędzić tam wraz z Ruth Boże Narodzenie, należy tłumaczyć w równej mierze jego niechęcią, z jaką wracał do życia rodzinnego (szczególnie w obecności jego teściów), jak i brakiem pieniędzy. Udało im się wszakże wyjechać w styczniu na kilka dni do Bretanii. Niemniej zawsze, kiedy zdobywał się na wielkoduszny gest i obdarowywał innych swoimi książkami, nie liczył się z kosztami. Juncker został poproszony o przesłanie egzemplarza <em>Księgi obrazów</em> szwedzkiej dziewczynie, rekomendowanej im na służącą przez Ellen Key, która była teraz w drodze do Ameryki (»Pragnę, by moje wiersze towarzyszyły jej w podróży«). Kolejny egzemplarz, wraz z książką <em>Die Letzten</em>, Rainer ofiarował samej Ellen Key, która przeczytawszy <em>Powiastki o Panu Bogu</em> napisała do niego entuzjastyczny list. Być może poeta miał również na względzie korzyści materialne – zważywszy na zainteresowanie, jakie Ellen okazywała jego twórczości, mógł mieć nadzieję na wsparcie finansowe z jej strony.</p>

<p>Mimo determinacji, by pracować jak Rodin, Rilke nie był jednak w stanie zmusić się do pisania. »Już sama świadomość, że pomiędzy moją twórczością a potrzebami dnia codziennego istnieje jakaś zależność, wystarcza, by zniechęcić mnie do pracy. Muszę w ciszy czekać, aż zabrzmi dźwięk, i wiem, że jeśli będę ów dźwięk <em>przynaglać</em>, wówczas z pewnością go nie dosłyszę.« Klara przynajmniej posiadała narzędzia, których jemu brakowało, i mogła nieustannie pracować; udało się jej nawet otrzymać pewne zamówienie. Niemniej, także jej radość została zmącona przez przygnębienie męża, które w lutym jeszcze się pogłębiło wskutek ciężkiej grypy, przez co pobyt w Paryżu stawał się dlań nie do zniesienia. Paula Modersohn, w przystępie beztroskiej radości, iż mogła ponownie zobaczyć to miasto, nie potrafiła zrozumieć »braku wesołości« u swych przyjaciół, przebywających w takim otoczeniu. Rok wcześniej nie kryła przed nimi rozczarowania sposobem, w jaki Rainer narzucił żonie swe poglądy; Klara – jej zdaniem – wyrzekła się dawnych przekonań, odrzucając je »niczym płaszcz, by po nim kroczył jej król«. Oziębienie stosunków między trójką przyjaciół było dla wszystkich bolesne; dopiero wówczas, gdy Rainer napisał do Pauli obszerny list, w którym usprawiedliwiał swe postępowanie, pękły lody wzajemnej nieufności. Rainer i Klara z radością powitali Paulę w Paryżu, gdzie mogli zacieśnić więzy przyjaźni. Paula dostrzegła jednak dręczące ich obawy, których źródłem była atmosfera tego miasta. Wydawało się jej, – jak pisała do swego męża – że na obojgu ciążyło jakieś fatum, które nie pozwalało im zaznać pełni szczęścia.</p>

<p>Wciąż jeszcze nie spełniłem tego,</p>

<p>czego życie żąda ode mnie</p>

<p>mówi wiersz, napisany przez Rainera w owym czasie; i znów</p>

<p>Ach, chciałbym wznieść mój głos</p>

<p>ponad ten świat, w którym zamiera, zmieszany,</p>

<p>życie me lgnie do rzeczy dawno już przebrzmiałych</p>

<p>i wiem, iż przemija także mój czas.</p>

<p>Porzuciwszy niepewność srogą,</p>

<p>czuję, jak nadchodzi mój ostatni sędzia;</p>

<p>wyrwana mi będzie moja dłoń, nieszczęsna,</p>

<p>gdyż istniała, niczego nie tworząc.</p>

<p>Mimo przygnębienia Rilke jednak dążył niezmiennie do urzeczywistnienia swego artystycznego ideału. W długim i przemyślanym liście do Franza Kappusa, młodego kadeta Wiener Neustadt Akademie, który prosił go o opinię na temat własnej poezji, podkreślał cechy nieodzowne dla prawdziwego poety – wewnętrzne powołanie tudzież oddanie się w samotności własnej pracy: »trzeba wniknąć w samego siebie, wejrzeć w głębie, z których wypływa Pańskie życie; tam, przy jego źródle znajdzie Pan odpowiedź na pytanie, czy <em>musi</em> Pan tworzyć. Niech Pan ją przyjmie, nie próbując jej sobie objaśniać. Być może okaże się, iż jest Pan powołany, by zostać artystą. Wówczas trzeba się poddać losowi, trzeba udźwignąć jego ogrom i brzemię, nie pytając o zapłatę, jaką mógłby Pan otrzymać. Albowiem ten, kto tworzy, sam musi stać się światem i wszystko w sobie samym odnaleźć&nbsp;…«</p>

<p>Ukończywszy studium o Rodinie, Rainer poczuł, że musi uciec, choćby na chwilę, od natłoku Paryża i gdzieś na południu, w cieplejszym klimacie, poprawić nadwątlone zdrowie. Rozmyślał o Hiszpanii, po radę zwrócił się nawet do artysty Ignacio Zuloagi, którego obrazy podziwiał w Bremie i Paryżu; ostatecznie jednak zdecydował się podjąć mniej kosztowną podróż do lepiej mu znanej Italii. Jako że Klara pochłonięta była pracą nad pewnym zamówieniem, wyruszył sam – najpierw do Genui, następnie do Santa Margherita, gdzie na próżno próbował uciec przed tłumem niemieckich turystów. Na koniec stanął w Viareggio, w którym pięć lat wcześniej znalazł spokój i samotność. Jego obawy, iż także to miejsce mogło zmienić swój charakter, wkrótce pierzchły w promieniach niedzielnego poranka – zastał tam te same dziewczęta prowadzące się pod rękę, rybaków śpiewających przed <em>osteria</em>, szemrzące morze, tworzące to samo spokojne tło dla słów i milczenia. Hotel de Florence, w którym poprzednio mieszkał, zmienił swą siedzibę, niemniej Signora Malfatti rozpoznała go od razu i mile ugościła w nowym gmachu, położonym bliżej morza. Chociaż z początku naprzykrzające się towarzystwo – tym razem angielskiego pochodzenia – nie dawało mu spokoju, zdołał się jednak od niego uwolnić, wynająwszy chatkę na plaży, stojącą przy końcu promenady. Tam wreszcie odzyskał niezmącony spokój, którego tak bardzo pragnął; mógł nurzać swoje bose stopy w czystym, drobnym piasku, a nawet kąpać się nago, kiedy nikogo nie było w pobliżu.</p>

<p>Ucieczka od ciężkiej i drażniącej atmosfery Paryża wystarczyła, by odzyskał zdrowie. Dwutygodniowy pobyt w Viareggio, jaki z początku zaplanował, przeciągnął się mimo zmiennej i czasem burzowej aury do ponad czterech tygodni. Rainer nie miał żadnych skrupułów, prosząc ojca o pieniądze, potrzebne mu, by przebrnąć trudności. Jego częste listy do Klary świadczą, iż lżej mu było na sercu, a czasem nawet dopisywał humor. Co prawda nie wyobrażał sobie jeszcze, jak będzie wyglądać jego następna praca – być może napisze studium o Carrièrze albo też o Zuloadze, jeśliby mógł pojechać do Hiszpanii. Niemniej, owładnęło nim uczucie, iż to właśnie w Paryżu odnajdzie tę samotność, jakiej pragnął – samotność pośrodku miasta, tak absolutną jak ta, której tutaj doświadczył; lecz musi ona najpierw stać się »na powrót mocna i bezpieczna, niczym las nietknięty ludzką stopą, który się nie obawia odgłosów zbliżających się kroków«.</p>

<p>Zanim jeszcze Rainer wyjechał na południe, odesłał Junckerowi niektóre spośród manuskryptów, jakie wydawca przysłał mu, prosząc o ich przejrzenie. Przez kilka pierwszych dni pobytu w Viareggio sumiennie wykonał to zlecenie; kiedy już wywiązał się ze swych obowiązków, znów odnalazł inspirację do własnej pracy. W kwietniu, w przeciągu tygodnia, spisał dalsze »Modlitwy«, które miały wejść w skład trzeciej części <em>Księgi godzin</em>, zatytułowanej <em>O ubóstwie i śmierci</em> (<em>Das Buch von der Armut und vom Tode</em>). Targany uczuciem, że pogrzebano go głęboko pod przytłaczającym ciężarem gór (obraz zrodzony z klaustrofobicznych lęków w trakcie przejazdu przez tunel w drodze do Genui), wykrzyknął:</p>

<p>Biegnę w twym granicie</p>

<p>jak kruszec, który czeka na odkrycie?</p>

<p>Wypełniam zmarszczki twej opoki czoła</p>

<p>i twardość twoją czuję dookoła.</p>

<p>Czy też to strach, ten głaz, w którym się kryję?</p>

<p>strach wielkich miast w przesadnym ich ogromie,</p>

<p>w którym ty pogrążyłeś mnie po szyję?</p>

<p>Modlitwy te służą wyzwoleniu z okowów miasta, gdzie panuje fałsz, gdzie nieprawdziwe życie człowieka przynosi mu nieprawdziwą śmierć:</p>

<p>Każdemu daj śmierć jego własną, Panie.</p>

<p>Daj umieranie, co wynika z życia,</p>

<p>gdzie miał swą miłość, cel i biedowanie.</p>

<p>Myśmy łupina tylko i listowie.</p>

<p>A wielka śmierć, którą ma każdy w sobie,</p>

<p>to jest ów owoc, o który zabiega</p>

<p>wszelki byt.</p>

<p>Modlitwy stają się hymnem na cześć ubóstwa, »wielkiego wewnętrznego blasku«, hymnem sławiącym »dom ubogiego jak szafa ołtarza« oraz »wielką gwiazdę wieczorną ubóstwa« św.&nbsp;Franciszka z Asyżu.</p>

<p>Według opinii wielu czytelników, tematyka tych utworów – podobnie zresztą jak pierwszych »Modlitw« – wykazuje wyraźne pokrewieństwo z problematyką chrześcijaństwa; w istocie, gloryfikując ubóstwo, Rilke bliski jest ortodoksyjnej wiary, której już dawno był odstąpił. Kiedy w roku&nbsp;1905 <em>Księga godzin</em> ukazała się w całości, trzy części cyklu wchodzące w jej skład wydawały się tworzyć organiczną całość. Niemniej, mimo ewokacyjnej siły tych wierszy, ich przesłanie pozostaje niejednoznaczne. W roku&nbsp;1904, pytany przez Ellen Key w jednym z listów, co sądzi o nieśmiertelności, poeta odpisał, iż wówczas nie był jeszcze gotów, by w sposób jednoznaczny sformułować swe poglądy: »gdyż w każdej tego rodzaju dokładnie sprecyzowanej opinii tkwi zawsze coś ostatecznego – ja wszakże w żadnym razie nie czuję, iżbym cokolwiek w sposób ostateczny ukończył, wręcz przeciwnie – ciągle się przeobrażam. Chciałbym pewnego dnia znaleźć dla wszystkich tych rzeczy mój własny, osobisty wyraz«. Większość późniejszych jego dzieł miała stać się wyrazem owego poszukiwania. Być może rację miała Lou, twierdząc, iż koncepcja »własnej śmierci«, zapożyczona od Jacobsena (którego książki, jak zawsze, Rainer miał ze sobą w Viareggio), była jego »reakcją na lęk przed śmiercią«, dającą »ułudną nadzieję na nieśmiertelność«. Jednakże Rilke nigdy nie przestanie poszukiwać sensu życia i śmierci, zawsze wierząc, iż tworzą one zasadniczą jedność, niczym dwie strony tej samej monety, nawet kiedy sam – jeśli wierzyć słowom Lou – umierał »bez nadziei«.</p>

<p>Podobnie jak księgi <em>O życiu mniszym</em> oraz <em>O pielgrzymstwie</em> powstały w nagłym przypływie natchnienia, zainspirowane przeżyciami wyniesionymi z Rosji oraz z Worpswede i Westerwede, tak i teraz trzecią księgę <em>O ubóstwie i śmierci</em> zrodziły gorzkie doświadczenia paryskie – przerażenie wywołane jego nędzą i »armią umierających«. W pewnym sensie oznaczało to krok wstecz; Rilke daleki był wówczas od tworzenia »dzieła sztuki« za przykładem Rodina – nowego życia, zrodzonego z obserwacji i odtworzonego w słowach. Poeta wciąż jeszcze był narzędziem natchnienia, płynącego z głębi jego wewnętrznych doznań, znajdującego swój wyraz w stylu, którego zgubna lekkość – jak sam później przyznawał – mogła sprawić, że w ten sposób pisałby w nieskończoność. Lecz Rilke nie tracił z oczu swego ideału; chociaż miał powrócić do Paryża, który już nie wydawał mu się tak przerażającym miastem, to jednak nosił się z myślą o ponownym wyjeździe do Włoch na jesieni lub zimą, być może nawet do Rzymu. Do jego lektur należały podówczas – oprócz utworów Jacobsena oraz Biblii – książka <em>Imaginary Portraits</em> pióra Patera oraz rozprawa o Leonardzie da Vinci. Nigdy też – jak pisał w liście do Rodina z okazji wydania jego monografii o rzeźbiarzu – nie przestało go zajmować dzieło mistrza; książka ta była dlań »skromną bramą, przez którą dzieło to wkroczyło w moje życie, by od tej chwili być obecne w każdej mojej pracy, w każdej książce, jaką będzie mi dane ukończyć«.</p>

<p>Podczas pobytu w Viareggio Rainer otrzymywał listy od Ellen Key. Od czasu, kiedy po raz pierwszy zwrócił się do niej z prośbą o pomoc, Ellen zaczęła okazywać żywe zainteresowanie jego życiem i twórczością, on zaś – niczym syn, jak sam wyznał – coraz częściej pisał do niej w nadziei, że dzięki jej wpływom będzie mógł liczyć na jakoweś wsparcie. Ellen prosiła go o autorskie egzemplarze książek, a także o podanie wszelkich szczegółów dotyczących jego przeszłości oraz planów na przyszłość. Na początku kwietnia Rainer mógł podarować jej swego <em>Rodina</em>, drugi z ofiarowanych egzemplarzy przeznaczony był dla Georga Brandesa z Kopenhagi. Wraz z książkami poeta przesłał niezwykle długi list, przypominający swym charakterem list do Vally, pisany prawie dziesięć lat wcześniej, oraz pismo adresowane do Ganghofera. Opowiedział w nim tę samą historię swego mrocznego dzieciństwa, wspominał pięć lat spędzonych w szkole wojskowej niczym w więzieniu, podkreślał też swą determinację, by nadal podążać wybraną przez siebie drogą, mimo iż skazany był przez to – jak mu się wydawało – na życie z dnia na dzień. Nie jest rzeczą jasną, jaką to konkretną pomoc spodziewał się otrzymać od Ellen, niemniej owa samoanaliza, której dokonał w tym liście, niewątpliwie pomogła mu otrząsnąć się z przytłaczającej atmosfery Paryża; rzeczywiście, kiedy z końcem miesiąca wracał do stolicy drogą przez Awinion i Dijon, towarzyszyło mu uczucie odzyskanego spokoju.</p>

<p>Jednakże lęk, jaki budził w nim Paryż, nie tak łatwo dał się przezwyciężyć. W ciągu kilku dni powróciło bolesne poczucie, że znów tkwi w »jakimś ogromnym, rozdzierającym więzieniu«. Zdawało mu się, że nawet wiosna prawie natychmiast przemieniła się w »nienaturalną, okropną jesień«. Salon roku&nbsp;1903 nie zasłużył w jego oczach na miano przeciętnego jedynie dzięki prezentacji płócien Zuloagi, zaś obecność hiszpańskiego malarza w Paryżu sprawiła, że przygnębienie poety pierzchło. W czerwcu wspólnie z Klarą postanowili wrócić do Niemiec, jak tylko ukończy ona zamówioną pracę; nie mogli wszakże zdecydować, dokąd się udać. Z powodu napiętych stosunków rodzinnych – wedle słów Rilkego do Gerharta Hauptmanna – z niechęcią myśleli o powrocie do Oberneuland, gdzie przebywała ich córka; pobyt w sanatorium Weißer Hirsch w Dreźnie natomiast mógłby mieć dla nich zbawienny wpływ. Klara ponownie miała szansę otrzymać stypendium senatu miasta Bremy, dzięki któremu mogłaby na jesieni urzeczywistnić swój zamiar wyjazdu do Rzymu. Dlatego też Rainer nalegał, by Rodin spotkał się z Klarą w jej atelier i napisał przychylną opinię o jej pracy. Z końcem czerwca oboje przenieśli się do Worpswede, gdzie Vogeler, jak zawsze dobroduszny, ofiarował im gościnę na okres lata.</p>

<p>O tym, jak ciężką neurozę wywołało u Rilkego paryskie życie, może świadczyć fakt, iż po przeszło dwu latach milczenia zdecydował się napisać do Lou i przypomnieć jej o obietnicy, jaką uczyniła mu w liście »Ostatnie przywołanie«. Towarzyszyło mu widocznie przeczucie, że być może już wkrótce nadejdzie ów kryzys, który przewidywał Pineles. »Od tygodni pragnę Ci napisać te słowa i waham się, z lęku, czy to nie nazbyt wcześnie, lecz któż wie, czy będę mógł przybyć do Ciebie w cięższej jeszcze dla mnie godzinie.« Czy będzie mu wolno w czasie pobytu w Niemczech złożyć wizytę w ich domu? A jeżeli ich spotkanie nie doszłoby jednak do skutku, czy może ją prosić o adres doktora Pinelesa? Odpowiedź Lou była krótka, lecz przyniosła mu pocieszenie: zawsze znajdzie u nich gościnę, tak w ciężkich, jak i w dobrych godzinach. Lou proponowała jednak, by najpierw »spotkali się listownie«. »Dla takich dwojga niepoprawnych niewolników pióra jak my nie będzie to wyglądało zbyt sztucznie. A cokolwiek zechciałbyś mi powiedzieć, przyjmę to tak samo jak dawniej. Lou.« 30&nbsp;czerwca, w przeddzień wyjazdu z Paryża, Rainer zwierzył się ze swych zmartwień przed jedyną osobą, która – w jego odczuciu – była w stanie go zrozumieć, wyjaśnić mu, co mogą oznaczać jego troski, i wskazać, co powinien uczynić. Tak wiele pragnął jej opowiedzieć; kiedy spoglądał wstecz na swe życie, wydawał się sobie o wiele starszy, choć minęły zaledwie dwa lata – »a przecież wcale nie stałem się starszy ani też bardziej odporny i nie lepiej potrafię sobie radzić z codziennością. Jakbym wciąż na nowo rozpoczynał życie, i ciężko mi z tym.«</p>

<p>List ten, jak również następne, pisane tego lata w Worpswede, należą do najbardziej niezwykłych, jakie kiedykolwiek wyszły spod jego pióra. Względem Lou, która tak dobrze go przecież znała, nie była mu potrzebna świadoma stylizacja, dzięki której mógł zawoalować swe »wyznania«, czynione innym adresatom, na przykład Ellen Key. Jej gotowość do wysłuchania go przyniosła mu ulgę, toteż przesłał jej dokładny opis swej niezwykłej sytuacji, próbując przy tym przedstawić wzajemną zależność oraz oddziaływanie fizycznych i psychicznych napięć, które doprowadziły go do tak krytycznego stanu. »Wtedy to napisałem książkę o Rodinie, zdaje mi się, że dobrą. I wtedy też usiłowałem z całą surowością, w ciszy, poświęcić się tylko pracy, jednak wkrótce odkryłem z przerażeniem, że to mi się nie udaje. Miasto było przeciwko mnie, burzyło mi życie, niczym egzamin, którego nie zdałem.« Opisywał »nie kończące się noce w gorączce«, ucieczkę do Viareggio oraz powolny powrót do zdrowia, któremu towarzyszyły jakieś dziwne stany; z początku brał je za majaki wyobraźni, które po pewnym czasie udało mu się przezwyciężyć siłą woli. »Ale później opanował mnie znów trwożny niepokój, narastał we mnie, powracał i niemal nigdy mnie nie opuszczał«, jak we wczesnym dzieciństwie, podczas nękających go chorób, kiedy w gorączce nawiedzały go jakieś strachy wprost nie do opisania. Tym razem jednak chwytały go za dnia, gdy czuł się zdrowo, »nagle ściskały mi serce i trzymały je zawieszone nad Nicością&nbsp;… wszystko się zmienia, staje się jakby nadzmysłowe, a ja sam czuję się nagle niby wypchnięty z tego świata&nbsp;… i ciśnięty w jakieś obce, inne, nieznane, niewymownie smutne otoczenie&nbsp;… W takich chwilach zdawało mi się, że już nikogo nie zdołam rozpoznać, kto do mnie zawita, i sam stanę się wszystkim obcy, jakby umarły gdzieś w odległych krajach, samotny, niepotrzebny nikomu, szczątek jakiegoś innego bytu.« I wówczas zaczął się obawiać, że ową »najcięższą godzinę«, o jakiej mówiła Lou, być może przyjdzie mu przeżyć w tym obcym świecie, z którego nigdy już nie zdoła powrócić.</p>

<p>Nie ma powodu do obaw – odpisała mu Lou – prawdopodobnie to jego influenca jest przyczyną owych stanów głębokiej depresji. Wszak zachęcała go do pisania o sobie – już samo to przyniesie mu pewną ulgę, tym bardziej, że jego listy trafiają do osoby, dla której »radość jest czymś naturalnym. Bowiem innej siły, Rainerze, nigdy nie posiadałam, jak tylko tę wrodzoną mi radość życia«. Po dwóch tygodniach pobytu w Worpswede Rilke zapewniał ją, iż będzie postępować zgodnie z jej wskazówkami i spróbuje przezwyciężyć swe lęki. Jednakże jego zdrowie coraz bardziej pogarszało się; dręczyły go ataki migreny, przeraźliwe bóle zębów, cierpiał na bóle oczu, w końcu zapadł na zapalenie gardła i dostał gorączki. Wydawało mu się, że źródłem jego cierpień fizycznych oraz niezwykłych stanów ducha są pewne nieregularności krążenia krwi. I chociaż poczuł ulgę, kiedy Vogeler oddał mu do dyspozycji cichy pokoik, to jednak Barkenhoff nie był już, jak niegdyś, oazą spokoju. Żona Vogelera oczekiwała drugiego dziecka, pierwsze zaś, w wieku Ruth, »świergotało« w ogrodzie. Wspólnie z Klarą zamierzali spędzić tydzień u Westhoffów w Oberneuland, jak tylko Rainer poczuje się lepiej, chociaż on sam bał się nieuniknionych nieporozumień rodzinnych; niemniej jednak z utęsknieniem wyczekiwali sposobności, by znów spędzić czas jakiś z własną córką i ją trochę lepiej poznać. »Nie chciałbym stąd odjeżdżać bez tego spotkania z małą, nawet gdybym musiał się zaraz na nowo z nią rozstać. Trzeba mi radości i właśnie Ruth jest nią dla mnie, tą radością chcę żyć, tę radość zachować, gdyż gdzie mam szukać innej, co by tak bardzo była moją …«</p>

<p>Tymczasem Rainer spróbuje znów pracować i być może powróci do rozpoczętego przekładu starorosyjskiego utworu »Słowo o pułku Igora«. Lecz w następnym liście do Lou, napisanym kilka dni później, odsłonił przed nią prawdziwe źródło swej udręki – okropności paryskiego życia, którego każdy szczegół chłonął bez reszty, a także świadomość, że nie jest w stanie pójść za przykładem Rodina, by »przeobrazić w sobie własne tęsknoty i lęki, i przyoblec je w kształt rzeczy«, nie potrafi przemienić tego, co postrzega, w samoistne dzieło sztuki – »z własnych lęków ukształtować rzeczy«. W sposób żywy i szczegółowy opisał Lou »prawo beznadziejnej, bezbarwnej mimikry« przeogromnego miasta, według którego żyli i cierpieli jego mieszkańcy, niczym »ruiny kariatyd, przygniecionych ciężarem cierpienia, całym gmachem cierpień, pod którym wiodły powolny żywot żółwi«; całe rzesze chorych i umierających, stare kobiety, dźwigające ciężkie kosze lub nędzną lichotę na sprzedaż, o »oczach jak wyschłe kałuże«; ludzi mijających go w pośpiechu na ulicach, »rzekłbyś, miotali się jakby na jakimś rozdrożu, może między szaleństwem a ozdrowieniem, a może już bliscy obłędu«, i jego poczucie całkowitego osamotnienia pośród nich; wozy najeżdżające nań, omal go nie tratując, »jak przez kałużę, pełną stojącej wody«. »O Lou, jakże się męczyłem wtedy, dzień po dniu. Bo zrozumiałem tych wszystkich ludzi&nbsp;… Coś wyrywało się ze mnie do nich, przenikało w ich życie, drążyło w głąb, aż na samo dno ich strudzonego bytowania.« Osłupiały na widok dziwnych, wymuszonych ruchów pewnego mężczyzny, dotkniętego chorobą św.&nbsp;Wita, kroczył za nim bezwiednie ulicami miasta i czuł się do cna wyczerpany, »jakby lęk innego człowieka żywił się mną i pozbawił mnie wszystkich sił«. »Gdybym mógł <em>przetworzyć</em> te lęki, którem tak mocno przeżywał, gdybym umiał ukształtować z nich rzeczy&nbsp;… Ale owe lęki, nawiedzające mnie co dnia, co godzinę, poruszały lawinę innych&nbsp;…«</p>

<p>Lou od razu zdała sobie sprawę, że już sam <em>akt pisania</em> stanowi dla niego ratunek, że dzielenie się swymi doznaniami z kimś innym oznaczało ich przemianę w »rzeczy«, podobnie jak tworzenie poezji. Poeta – pisała Lou – zaczął tworzyć z ludzkich lęków. Rzeczywistość, której poszukiwał, jest w nim samym. »To w Tobie tkwi, Ty jesteś jak grudka ziemi, co wszystko w siebie wchłonie, wszystkie strzaskane skorupy, wszystko, co zwyrodniałe, nawet budzące wstręt odpadki życia muszą się w Tobie przetworzyć, by stać się pożywką dla posianego tam ziarna. I nie szkodzi, gdy to na początku wygląda jak rozgrzebany w Twej duszy śmietnik, wszystko stanie się ziemią, stanie się Tobą. Nigdyś nie był tak bliski ozdrowienia jak teraz!« Jemu także musiało towarzyszyć podobne uczucie, choć być może jeszcze sobie tego nie uświadamiał, bowiem jego długi list, zawierający szczegółowy opis paryskich przeżyć, zostanie niemal dosłownie przytoczony w książce–»rzeczy«, zrodzonej ostatecznie z tych wstrząsających doświadczeń – w <em>Pamiętnikach Malte Lauridsa Brigge.</em> Minie jednak wiele lat, zanim Rilke będzie w stanie przezwyciężyć w ten sposób ów kryzys.</p>

<p>Tymczasem wydawało mu się, »jakby coś zbyt głęboko we mnie wnikało, zapadało, wsączało się całymi latami, aż w końcu brak mi siły, by to wszystko z siebie wydobyć, i wlokę się smutny, z głową ciężką od uczuć i myśli i nie potrafię nic z siebie wykrzesać«. Tak jak przewidywał, wizyta, jaką z końcem lipca złożyli z Klarą w Oberneuland, nie upłynęła w przyjemnej atmosferze, a ciągłe kłótnie z wiecznie niezadowolonym teściem mąciły radość ze spotkania z Ruth. Zbliżające się narodziny drugiego dziecka Vogelera skłoniły ich jednak w sierpniu do ponownego wyjazdu do posiadłości Westhoffów. Rozsądek nakazywał oszczędność, jeżeli ich plany zimowego pobytu w Rzymie miały się urzeczywistnić. Krajobraz okolic Worpswede, niegdyś tak rozległy i gościnny, teraz wydawał się poecie mały i ciasny, Barkenhoff z dnia na dzień pogrążał się w »zadowoleniu i gnuśności«; samego Vogelera zaś pochłaniała coraz bardziej codzienność, a jego sztuka traciła swą »obrazowość i pewność widzenia«. Rainer uświadomił sobie wówczas – co wyznał w liście do Lou – jak wielkim błędem było wiązać się z domem i rodziną: »Bo czym stał się dla mnie mój dom? Czymś obcym, dla czego muszę pracować, a ci bliscy moi czyż nie są dla mnie niczym nieudana wizyta? … Czymże mógłbym być dla nich, skoro nie mam żadnego zawodu, żadnych praw w oczach tych ludzi?« Po spotkaniu z Rodinem zdał sobie sprawę, iż nigdzie poza jego własnym dziełem nie może istnieć dlań żadna rzeczywistość – to sztuka była mu domem, »tu są istoty mi naprawdę bliskie, kobiety, które kocham, i dzieci, które, gdy wyrosną, długo będą żyły«. Ale jak znaleźć tę właściwą drogę? Jak sprawić, by silny nurt rzeki płynął jednym korytem, zamiast rozpraszać się w tysiącu oddzielnych kanałów?</p>

<p>W jakiś sposób musiał nauczyć się pracować, podobnie jak Rodin odnaleźć narzędzie swej sztuki, »ów młot, mój własny młot, żeby posiadł władzę i zagłuszył wszystko dookoła«. Lou, przeczytawszy <em>Rodina</em>, nie bez racji twierdziła, iż to właśnie owo spotkanie z mistrzem oraz paryskie doświadczenia są źródłem jego udręki, że początkiem jego dolegliwości, zarówno fizycznych, jak i natury psychicznej, jest niemożność nadania swej sztuce trwałej formy. Rainer zrozumiał, że »nie powinienem iść krok w krok za Rodinem, by w swym tworzeniu naśladować jego sztukę rzeźbiarską, lecz że muszę z niego brać przykład, gdzie idzie o organizację samego procesu twórczego«; musiał nauczyć się cierpliwie obserwować świat oraz bezustannie, dzień po dniu, oddawać pracy nad przekształcaniem tego, co widziane, w dzieło sztuki. Być może we Włoszech uda mu się odnaleźć właściwą drogę – pragnął bowiem zobaczyć starożytności Rzymu, po czym, rozstawszy się z Klarą na okres zimy, poszukać sobie jakiegoś spokojnego schronienia, »naczynia, w którym będę mógł się pozbierać«.</p>

<p>To, czego poszukiwał, wciąż przesłaniała mgła tajemnicy, a problemy dnia powszedniego nadal pozostawały nierozwiązane. Szczera i mądra analiza, jaką przedstawiła mu Lou, rozproszyła jednakże obawy, iż jego stan jest beznadziejny. Coraz bardziej zaostrzające się stosunki z rodziną Westhoffów skłoniły go do powzięcia decyzji, by w podróż do Włoch wyruszyć wcześniej i wybrać okrężną drogę. Jego rodzice przebywali – jak zwykle oddzielnie – na wakacjach w uzdrowiskach zachodnich Czech. Po złożeniu im wizyty Rainer i Klara mieli zamiar zatrzymać się w Monachium i Wenecji, by zwiedzić wystawy prac Zuloagi, a następnie udać się w dalszą podróż przez Florencję do Rzymu. Zanim jednak 21&nbsp;sierpnia wyruszyli w drogę, Rainer przesłał Lou trzecią księgę swych <em>Modlitw</em>, którą miała dołączyć do pozostałych, jakie posiadała w rękopiśmiennym odpisie: »moje myśli krążą już z dala od tej podróży, wokół mego powrotu, kiedy przyjdę i będę mógł czytać swe Modlitwy, które już od dawna należą do Ciebie«. Nie wiadomo, jak zamierzali sfinansować tę podróż, ani też z czego mieli nadzieję utrzymywać się podczas pobytu w Rzymie. Klara otrzymywała wprawdzie w dalszym ciągu pewne wsparcie od bremeńskich przyjaciół, a także od ojca, co zapewniło jej utrzymanie przynajmniej na okres zimy. Josef Rilke z pewnym zatroskaniem napisał do nich z Marienbadu, by byli łaskawi unikać nazbyt dziwacznych ubiorów w czasie swych odwiedzin, i po raz kolejny ofiarował pomoc finansową, gdyby Rainer zmuszony był opłacić w Pradze krawca. 10&nbsp;września roku&nbsp;1903 Rainer i Klara stanęli w Wiecznym Mieście.</p>

<p><strong>2</strong></p>

<p>Wciąż jestem nowicjuszem mej przyszłości.</p>

<p>(Do Ellen Key, 14.2.1904)</p>

<p>Przez pierwsze tygodnie pobytu w Rzymie nie spełniły się nadzieje Rilkego na »wyzwolenie poprzez pracę«. Z wynajętych pokoi, mieszczących się przy Via del Campidoglio, roztaczał się piękny widok na Forum. Choć wokół tętniło życiem miasto, pełne fontann, ogrodów, wspaniałych tarasów i schodów wznoszących się niczym wodne kaskady, Rainer poczuł mimo to przygnębienie, gdy ujrzał świetną przeszłość Rzymu zachowaną jedynie w chaotycznie na pozór rozrzuconych fragmentach ruin, pogrążonych w »martwym nastroju mrocznego muzeum«. Po długich poszukiwaniach Klarze udało się znaleźć mieszkanie w Villa Strohl–Fern, mieszczącej się za Porta del Popolo. W olbrzymim, nieco zdziczałym parku, będącym niegdyś częścią Ogrodów Borghese, Alfred Strohl–Fern, majętny miłośnik sztuki rodem z Alzacji, urządził kilka oddzielnych atelier, które za niewielką opłatą wynajmował artystom. Jedno z nich – wolno stojący domek letni – Rainer uznał za odpowiednie dla siebie miejsce. Mieścił on jeden pokój z wysokim oknem, zaś z płaskiego dachu można było podziwiać rozległą panoramę okolicy. Zanim jednak mógł się tam przeprowadzić – co nastąpiło ostatecznie 1&nbsp;grudnia – przeżywał »złe dni«, jak zwierzał się w liście do Ellen Key. Źródłem złego samopoczucia nie były bynajmniej dolegliwości zdrowotne, a jedynie zniechęcająca atmosfera, »duchowa klęska«, płynąca z niemożności poświęcenia się bez reszty własnej twórczości. Miał nadzieję, że wszystko się ułoży, gdy wreszcie powróci do swej »pustelni«, gdzie będzie mógł przyrządzać sobie proste posiłki i »być całkiem sam z moimi rękoma«. W ciszy, całkowicie odizolowany od świata zewnętrznego, będzie cierpliwie próbował »zbudować zimę« samotności, na nowo ukształtować swoje życie na wzór dni spędzonych w Schmargendorfie, owych »dobrych, radosnych chwil, wypełnionych oczekiwaniem«, które przywoływał w listach do Lou.</p>

<p>W międzyczasie nadeszły pomyślne wieści od Junckera, który przeniósł swą siedzibę do Stuttgartu. Wydawca donosił mu o żywym zainteresowaniu, jakim cieszyła się <em>Księga obrazów</em>, z którą wiązał nadzieje na »powolny acz pewny sukces«, a także o rosnącym entuzjazmie, jaki utwory poety zaczęły wzbudzać w Skandynawii, co zawdzięczał Ellen Key i Georgowi Brandesowi. Juncker zaoferował mu honorarium w wysokości 50&nbsp;marek miesięcznie za dalszą stałą współpracę w charakterze redaktora, po czym przesłał mu od razu kilka rękopisów do oceny. Rainer chętnie przystał na taką propozycję, a swoje obowiązki wypełniał jak zawsze z niezwykłą starannością. Praca ta pozwoliła mu przez następne miesiące powrócić do normalnego, ustalonego trybu życia, a jednocześnie rozbudziła w nim żywe zainteresowanie literaturą skandynawską, jako że przeglądał liczne manuskrypty przekładów tamtejszych autorów. Na wieść o tym, iż istnieją jeszcze nietłumaczone utwory Jacobsena, powziął nawet myśl, by nauczyć się języka duńskiego.</p>

<p>Otuchy dodała mu także wiadomość, jaką otrzymał od rywalizującego z Junckerem wydawnictwa Insel. Nowy dyrektor tej oficyny – odtąd znanej jako Insel–Verlag z siedzibą w Lipsku – Rudolf von Poellnitz, informował go na początku nowego roku, iż zamierza opublikować <em>Powiastki o Panu Bogu</em> w nowej formie. To dobry moment, – odpisał mu Rilke – gdyż książka ta szczególnie spodobała się Ellen Key, która przygotowywała właśnie jej szwedzkie wydanie; wiele miejsca poświęciła jej również w swym eseju na temat twórczości poety. Rilke z entuzjazmem powitał nową edycję <em>Powiastek</em>, przesłał wydawnictwu szczegółowe sugestie dotyczące publikacji, a także dokonał pewnych poprawek. Wyjednał też zgodę Ellen Key na przytoczenie fragmentu jej eseju w przedmowie do nowego wydania. Po zapoznaniu się z jego treścią poczuł wszakże zakłopotanie, jako że autorka posłużyła się osobistymi zwierzeniami, jakie zawarł w swych listach pisanych do niej; w szczególności zażenowany był nazbyt wieloma pochwałami dla jego wczesnej twórczości – on sam bowiem czuł się »nowicjuszem swej przyszłości«. Rainerowi udało się taktownie wymówić; książka ukazała się w czerwcu roku&nbsp;1904 bez przedmowy, za to z przesadną dedykacją dla Ellen.</p>

<p>W nowym roku Rilke zdołał osiągnąć pewien postęp w swej pracy. Przebywając pośród starożytności Rzymu, tworzących dlań »mroczne muzeum«, zdołał zbliżyć się do swego ideału, pisząc trzy wiersze, mogące trwać samotnie niczym rzeźby Rodina: »Orfeusz. Eurydyka. Hermes.« (»Orpheus. Eurydike. Hermes.«), »Narodziny Wenus« (»Geburt der Venus«) oraz »Grobowce heter« (»Hetären–Gräber«). Miały one później wejść w skład tomu <em>Nowych poezji</em>. Rozpoczął również pracę nad utworem prozatorskim. Książka ta, z początku pomyślana jako »coś w rodzaju drugiej części <em>Powiastek o Panu Bogu</em>«, w rzeczywistości miała przybrać całkiem odmienną formę i w odróżnieniu od <em>Powiastek</em> powstawać przez wiele lat – są to <em>Pamiętniki Malte Lauridsa Brigge</em> (<em>Die Aufzeichnungen des Malte Laurids Brigge</em>). Tę »obszerniejszą pracę« zaczął pisać w lutym, po ukończeniu przekładu <em>Słowa o pułku Igora</em>, nie wiedząc – jak zwierzał się Lou – »czy to kiedyś ukończę«. Wspomniał jej również, że jego styl pracy zmienił się na tyle, iż nie jest już w stanie – jak niegdyś – napisać książki w ciągu dziesięciu dni. Jedynie dzięki tworzeniu poezji oraz redagowaniu »mocnej, zwartej prozy« odżywało w nim uczucie, iż uczynił krok naprzód na drodze wiodącej ku jego ideałowi. Niemniej, wciąż dręczyła go obawa, że nie ma w sobie dość wytrwałości, by oddać się bez reszty własnej twórczości.</p>

<p>Mimo iż jego dom stał na uboczu, ciągle coś przeszkadzało mu w pracy. Strohl–Fern, człowiek wprawdzie uprzejmy, nie mógł jednak powściągnąć swej nienasyconej wprost ciekawości, z jaką przyglądał się zajęciom swych gości; niełatwo zaś było uniknąć z nim spotkania. Rzymska wiosna, której pierwszymi zwiastunami poeta mógł cieszyć się już w lutym, z początkiem kwietnia niespodziewanie przemieniła się w gorące lato; do miasta zaczęły napływać tłumy turystów, niektórzy wdzierali się nawet do jego ogrodu, zmuszając go swą paplaniną do ukrycia się w domu. »Rzym pęcznieje, tłoczno tu od Niemców, wprost szalejących z zachwytu«. Trudno było mu powstrzymać natłok ludzi, którzy, pragnąc go poznać, przybywali do niego z listami polecającymi. Jednak największy niepokój wzbudziła w nim wiadomość, że do Rzymu wybiera się jego matka – już sama myśl o jej wizycie napełniała go obawą, iż wraz z dniem jej przyjazdu nastąpi koniec twórczej pracy. »Widuję ją rzadko« – pisał do Lou – »ale – wiesz przecież – każde spotkanie z nią jest dla mnie jak nawrót choroby«. Wskutek tego ogarnęła go owa dawna bezwładność, z której dopiero co się otrząsnął. Znów pojawiły się symptomy, które dały o sobie znać podczas pobytu w Paryżu – uciążliwe migreny, dokuczliwe bóle zębów, te same nieregularności krążenia, spowodowane tym, że krew gromadziła się w najbardziej drażliwych miejscach, nękając go torturą bólu dniami i nocami. Rainer uświadomił sobie, iż źródłem owych dolegliwości jest usilne dążenie, by wyrazić w słowach swe ciężkie paryskie doświadczenia, tudzież nieuchronny stres, jaki niosły ze sobą wspomnienia.</p>

<p>Niewielki dom wydawał się z początku idealnym miejscem dla poety; i rzeczywiście, Rainer wynajął go na okres blisko roku, aż do października. Jednak okazało się, że nie będzie w stanie przez tak długi czas znieść uciążliwości tamtejszego klimatu. Nie była to przecież Toskania, »która dzięki Botticellemu i Robbii, dzięki swym białym marmurom i błękitowi nieba, dzięki ogrodom, willom, różom, dzwonom i obcym dziewczętom« tak bezpośrednio do niego przemawiała. Lecz teraz ogarnęło go uczucie, iż nawet ten kraj nie jest już dlań źródłem dawnej fascynacji, dzięki której mógłby uczynić krok naprzód. Niegdyś Italia była dla niego wołaniem – teraz stała się jedynie »zakończonym epizodem«. I znów, jak dawniej, to Lou stała się jego powiernicą; jej zwierzał się ze swych wątpliwości i lęków, do niej też zwrócił się w maju o radę, gdzie obecnie powinien się osiedlić. Klara – donosił Lou – miała powrócić w okolice Bremy, gdyż tam najłatwiej mogła znaleźć uczniów i otrzymać zamówienia; on sam zaś, mimo kłopotów finansowych, był coraz głębiej przekonany, iż »swą pracą będę mógł kiedyś zarobić na chleb&nbsp;… tylko jej muszę się cały poświęcić, uczynić wszystko, by to się stało możliwe, i żyć tak, by ją móc jak najlepiej wykonywać«.</p>

<p>Tak wiele planów rodziło się w jego głowie – zamierzał rozwijać swe <em>Modlitwy</em>, kontynuować pracę nad nowym utworem, który uważał za konieczny krok naprzód, na jaki musi się zdobyć, by móc później pisać »wszelkie inne« książki (być może również »powieść wojskową« z czasów nauki szkolnej). Snuł rozmyślania nad nowym dramatem oraz monografiami poświęconymi Jacobsenowi i Zuloadze, gwoli których musiałby wyruszyć w podróż do Danii i Hiszpanii. W istocie, Kopenhaga mogłaby być następnym miejscem jego pobytu; Rainer rozpoczął już nawet naukę języka duńskiego. Odczyty na temat jego twórczości, jakie Ellen Key wygłaszała w tym mieście po serii wykładów w Szwecji, spotkały się – jak się zdaje – z żywym zainteresowaniem. Niepokojem napawało go jednak uczucie, iż brak mu solidnego oparcia w jego własnym języku, jak również podstawowej wiedzy o otaczającym świecie; nie był w stanie zrozumieć tego, co naocznie obserwuje, brakowało mu także środków, by wyrazić swe doświadczenia, nie zadowalając się bynajmniej przypadkowym zasobem słów, lecz korzystając z tego, co zawiera w sobie język. Gwiazdy, kwiaty, świat zwierząt, »jak powstaje życie, jak się ono przejawia w najdrobniejszych organizmach, jak się rozgałęzia, rozszerza, rozkwita, tworzy – wszystko to domaga się ode mnie bliższego poznania&nbsp;… by trwać, nie tylko z nakazu uczucia, lecz i wiedzy«. Pragnął przestać być »kimś odrzuconym na pobocze, kimś, kto nie potrafi czytać kroniki swych czasów«; nie chodziło mu wszak o studiowanie nauk przyrodniczych, historii czy dziejów sztuki, lecz chciał sobie »przyswoić parę nadrzędnych, prostych, powszechnych prawd«, postawić kilka pytań, jak to czynią dzieci i otrzymać na nie odpowiedź. Warsztat językowy sam mógł doskonalić; istotnie, swoim zwyczajem, podobnie jak w czasie pobytu w Paryżu, wertował <em>Słownik</em> braci Grimm. Wszelako jeśli chciał pogłębić swą wiedzę, potrzebował pomocy przewodnika. Być może najlepszym dlań rozwiązaniem byłoby podjęcie studiów w Zurychu lub też w którymś z mniejszych niemieckich miast uniwersyteckich.</p>

<p>Wszystkie swoje kłopoty Rainer przelał na papier, pisząc niezwykle sążnisty list do Lou, w którym zwracał się do niej z rozrzewniającą ufnością w jej życiową mądrość. Ona tymczasem przeprowadziła się do nowego »Loufried« w Getyndze, gdzie jej mąż objął katedrę na tamtejszym uniwersytecie. Rainer spodziewał się, iż Lou wraz z mężem będą w stanie zasugerować mu jakieś rozwiązanie trapiących go problemów. Jego list rozminął się w drodze z widokówką, jaką przesłała mu Lou z Wenecji, gdzie spędzała krótkie wakacje w towarzystwie – a jakże – doktora Pinelesa. »A więc byłaś tak blisko« – odpisał jej natychmiast. »A ja cały czas czułem, że Ty musisz przyjechać do Italii. I kiedy potem pewnego dnia ujrzałem kartkę: Twoje pismo i włoski znaczek pocztowy, przez jedną chwilę miałem nadzieję, za wiele, za wiele nadziei&nbsp;…« Lecz tym razem miał dla niej wieści, które wszystko, co minione, odsuwały na dalszy plan. Otóż dzięki zainteresowaniu, jakie wzbudziły prelekcje Ellen Key, otrzymał kilka zaproszeń do odwiedzenia Skandynawii, on zaś od razu przyjął jedno z nich – do Skanii (Skåne) na południu Szwecji, gdzie czekał nań cichy pokój w wiejskiej rezydencji. Spodziewano się go przed 20&nbsp;czerwca i mógł tam pozostać tak długo, jak tylko pragnął. Poeta miał nadzieję odnaleźć spokój, potrzebny mu do pracy. Lou nie było bynajmniej przykro, kiedy po powrocie znalazła obydwa listy leżące razem na biurku, jako że nie musiała zaprzątać sobie głowy szczegółowymi radami dla Rainera, tym bardziej że wkrótce miała ponownie wyruszyć w podróż do Rosji. Według jej zdania byłoby najlepiej, gdyby wstrzymał się z powzięciem ostatecznej decyzji i zobaczył, co przyniesie mu zmiana jego planów oraz nowe wrażenia, jakich doświadczy w Szwecji.</p>

<p>Był to dla Rilkego nadzwyczaj pomyślny zwrot, jeden spośród wielu, jakie – niespodziewanie acz we właściwym czasie – nastąpiły w jego życiu. Ellen Key, przekonana o geniuszu poety, nie szczędziła starań, by mu dopomóc, nie tylko wygłaszając odczyty, ale również zabiegając w Danii i Szwecji o stosowne mieszkanie dla niego i Klary. Ellen nie była co prawda zadowolona z decyzji obojga rodziców, by każde z nich »szło osobną drogą rozwoju« – a to przez wzgląd na następstwa takowego postanowienia dla ich dziecka – niemniej jej troska o ich przyszłość artystyczną wzięła górę nad skrupułami pedagoga. Przypuszczała, iż o wiele ważniejsze jest znalezienie dla nich odpowiedniego miejsca pobytu aniżeli jakaś konkretna pomoc materialna. Rainer napomknął w liście o złym stanie swych finansów, jednak ostatecznie to Klara zwróciła się do niej 10&nbsp;maja z bezpośrednią prośbą. Była szczerze zatroskana o coraz bardziej pogarszające się zdrowie swego męża i otwarcie pytała, czy ktoś w Skandynawii – może sama Ellen – byłby w stanie postarać się o »cichy kąt« dla Rainera, gdzie mógłby powrócić do swej przerwanej pracy. Ellen Key zdołała tego dokonać, i to w przeciągu tygodnia. Szwedzki poeta Anders Österling, bliski przyjaciel pisarza i malarza Ernsta Norlinda, skontaktował ją z Hanną Larsson, narzeczoną Norlinda; Hanna, właścicielka wiejskiej rezydencji w Borgeby Gård, położonej na północ od Malmö, od razu zgodziła się ugościć Rilkego w swej posiadłości. Norlind, który także mieszkał w Borgeby, wyruszał 1&nbsp;lipca w podróż do Rosji, stąd też Rilkego oczekiwano na długo przed tym terminem; mógł wszakże pozostać tam przez cały lipiec, jeśli tylko zechce. Gospodarze słali do niego listy, pełne wyrazów sympatii i życzliwości, pisane przez Hannę po francusku, a przez Norlinda po niemiecku, by oszczędzić mu męki odcyfrowywania szwedzkich wyrazów. Rilke nie posiadał się z radości – jak wyznał w liście do Ellen – a wszelkie lęki i zmartwienia, których źródłem była najbliższa przyszłość, minęły, kiedy jego serce napełniło uczucie, że oto jedzie na spotkanie z ludźmi, którzy potrafią go zrozumieć: »Czuję, że będzie to dla mnie punkt zwrotny«, tym bardziej, iż Ellen zapewniała, że czekają nań dalsze zaproszenia. »Wiemy, że nikt inny w świecie nie mógłby tego dla nas uczynić. Lecz jesteśmy jak dzieci, które nie zwykły dziękować i nic nie mogą obiecać jak tylko to, iż chcą dorastać i rozwijać się, i stać się dobre i silne.«</p>

<p>Nabrawszy otuchy Rilke niezwłocznie rozpoczął przygotowania do podróży. Junckerowi odesłał niektóre z manuskryptów wraz ze szczegółowymi uwagami, nie wspominając jednakże, iż celem jego podróży będzie Szwecja, nie zaś Dania. Pozostałe rękopisy wysłał 14&nbsp;czerwca z Viareggio, gdzie ze względu na upał i męczącą podróż zatrzymał się na kilka dni. W Mediolanie miał sposobność podziwiać <em>Ostatnią Wieczerzę</em> Leonarda, »wspaniała ponad wszelkie opisy, malarstwo bliskie antycznym freskom, sztuka nieporównywalna z niczym«. W liście do Norlinda, wysłanym z Viareggio, przestrzegał, że jego pobyt w Borgeby Gård będzie dla gospodarzy niemałym kłopotem – a to z powodu jego wegetariańskiej diety, konieczności zapewnienia mu pokoju na piętrze, tudzież upodobania do spacerowania boso. Wszelako odpowiedź Norlinda, jaką otrzymał po przybyciu do Düsseldorfu, rozproszyła wszelkie jego obawy. W Düsseldorfie spędzili z Klarą cztery dni – podziwiali tam rzeźby Rodina »podobne dzikim odłamom skał« oraz »niczym wielki ogród: Zuloaga« pośrodku zwyczajnego otoczenia – po czym pojechali dalej do Bremy, gdzie Rainer pożegnał żonę. W Kilonii wsiadł – po raz pierwszy w życiu – na pokład statku oceanicznego, którym 23&nbsp;czerwca dotarł do Kopenhagi, miasta »dziwnego, trudnego do opisania«, roztapiającego się – podobnie jak jego język – »w różnorodnych niuansach«; miasta, w którym czuł się jakby otoczony przez postacie z dzieł Jacobsena. Całe popołudnie poświęcił zwiedzaniu zbiorów Muzeum Ny–Carlsberg, wśród których znajdowali się <em>Mieszczanie z Calais</em> dłuta Rodina. 25&nbsp;czerwca roku&nbsp;1904 Rilke przeprawił się przez Öresund do Malmö, gdzie miał spotkać się z Norlindem.</p>

<p><strong>3</strong></p>

<p>Czuję, że musi to być punkt zwrotny i nowy początek wielu dobrych rzeczy.</p>

<p>(Do Ellen Key, 30.5.1904)</p>

<p>Mimo porywistego wiatru i rzęsistego deszczu Rilke przez cały czas podróży pozostał na pokładzie; kiedy statek przybił do brzegu, był tak przemoknięty, że Norlind musiał zabrać go do hotelu, by mógł zmienić ubranie, zanim udali się w dalszą drogę popołudniowym pociągiem z Malmö do Flädie, położonego na zachód od Lund. Ostatnie kilka kilometrów dzielące Flädie od Borgeby przebyli starym lando, które czekało na nich na stacji; wciąż padał ulewny deszcz, »tak iż nie mogłem dojrzeć ni koni, ni woźnicy, lecz czułem, że podążamy we właściwym kierunku«. Droga wiodła wśród równin i łąk, na których pasły się tęgie krowy; mijali chłopskie zagrody rozsiane po okolicy, aż w końcu ich oczom ukazały się wysokie drzewa Borgeby Gård. Minąwszy zabudowania folwarczne przejechali przez główną bramę wiekowego château. Przygotowany przez Norlinda pokój, do którego zaprowadzono Rainera, od razu spodobał się poecie – przez wysokie okno roztaczał się widok na park i owocowy sad. Był on oddalony od głównych pomieszczeń zamku, docierały tam jedynie odgłosy kur gdaczących na gospodarskim podwórzu oraz ptaków świegocących na drzewach. Tutaj naprawdę można pracować – pomyślał; jego serce napełniła wdzięczność, kiedy zobaczył mieszczącą się na parterze izbę, do której przeniósł się Norlind, by ofiarować poecie swój pokój na piętrze. Również jedzenie wielce mu odpowiadało. Miał pod dostatkiem mleka z folwarku, warzyw i owoców zbieranych w sadzie i ogrodzie warzywnym; mógł nawet skosztować letnich przysmaków, jak szparagi i truskawki, oraz chleba domowego wypieku. W takich warunkach nietrudno mu było przestrzegać ścisłej diety.</p>

<p>Rezydencja oraz należące do niej posiadłości były rozległe. Hanna Larsson, o kilka lat starsza od swego narzeczonego oraz Rilkego, pochodziła z rodziny właścicieli ziemskich. Borgeby Gård nabyła dopiero niedawno; całą swą uwagę poświęcała głównie folwarkowi, którego gospodarowanie powierzyła rządcy i kilku pomocnikom. W samym domu był tylko jeden jedyny służący. Rilke przez większość czasu zdany był na samego siebie, kiedy zaś miał ochotę, prowadził z Norlindem długie rozmowy. Znów dane mu było cieszyć się spokojem i bliskością przyrody, czego tak bardzo brakowało mu od czasów Westerwede. Na powrót mógł o brzasku wędrować boso po łąkach, przypatrywać się stadu bydła liczącemu dwieście sztuk, okazałemu bykowi w zagrodzie – »niczym góra kryjąca w swym wnętrzu siłę grzmotu« – oraz licznym ogierom. Starał się odetchnąć i wypocząć po długiej podróży – pisał do Ellen Key, odpowiadając na jej list powitalny – »w tym cichym, pięknym domu, którego drzwi Pani przede mną otwarłaś&nbsp;… jak dobrze mi w Pani krainie&nbsp;… krajobraz, niebo i język, w którym jest coś z dźwięku i echa olbrzymich dzwonów«. Z podobnym entuzjazmem wyrażał się w liście do Ellen Bojer, żony norweskiego powieściopisarza, któremu Ellen Key przedstawiła Rainera jeszcze w Paryżu: »moja tęsknota, by przybyć w te nordyckie krainy, znajduje teraz tysiące nowych doświadczeń i powodów dla swego usprawiedliwienia«.</p>

<p>Klara była adresatem opisów nacechowanych większym obiektywizmem, pełnych szczegółów jego nowego trybu życia. »Wciąż myślę o tym, ile Ty mogłabyś tutaj zobaczyć i co powiedziałabyś o tym wszystkim, i brak&nbsp;mi tego&nbsp;… Lecz każde z nas musi teraz polegać na własnych siłach, oboje przecież wiemy, że jest to konieczne«. Z Norlindem – jak pisał do Klary – od razu znalazł wspólny język. Pierwsze, nieco chłodne wrażenie, jakie Norlind pozostawił na Rilkem, wkrótce zostało zatarte przez jego żywy sposób mówienia – Norlind bowiem podczas studiów w Monachium i Dachau zdobył dobrą znajomość języka niemieckiego. Dzięki rozległym, literackim i filozoficznym zainteresowaniom malarza, który stylem bycia przypominał mu przyjaciół z Worpswede, Rilke o wiele lepiej poznał życie kulturalne Skandynawii aniżeli w trakcie pracy dla Junckera. Norlind uważał swego gościa za »czarującego człowieka«, jakkolwiek już przy pierwszym spotkaniu zrozumiał, że będzie musiał zniżyć głos o pół tonu, by dopasować jego brzmienie do głosu autora <em>Księgi obrazów</em>. W swej miłości do kwiatów i przyrody Rilke wydawał mu się nieco dziecinny, lecz dostrzegł też zakłopotanie poety, kiedy ten przebywał wśród zwierząt, koni lub psów, wyczuwających niepewność, jaka dręczyła go w ich obecności. Rilke często wyruszał samotnie na cały dzień, kierując się w stronę wybrzeża w Bjärred albo też w głąb lądu, wracał zaś późnym wieczorem, »przewiany wiatrem, nasycony słońcem, pełen owej zwyczajnej szczęśliwości, jaka przeznaczona jest jedynie wielkim duszom« – jak zanotował Norlind. »Rainer wyjaśniał mi, że potrzebuje takich ›białych dni‹, kiedy to jego organizm może całkowicie odpocząć. Nic wówczas nie je ani nie pije. Dzień cały spędza pogrążony w myślach&nbsp;… są to dni postu i modlitwy. W całym jego sposobie życia jest coś z katolickich wieków średnich.« Kiedy Norlind obserwował poetę spacerującego samotnie po parku, z odkrytą głową, zatopionego w marzeniach, wydawało mu się, że widzi przed sobą średniowiecznego pazia, który podnosi wzrok tylko wtedy, gdy przystaje na chwilę, jak gdyby podążał w orszaku niewidzialnej procesji za wizerunkiem Madonny.</p>

<p>»Mamy podobne spojrzenie na świat« – pisał Norlind do Ellen Key – »od razu zrozumieliśmy, że jesteśmy niczym bracia«. Były to słowa prawdziwe w innym jeszcze względzie. Podobnie jak Rilke, również Norlind cierpiał z powodu dłuższych okresów depresji – tak dolegliwych, że Hannę Larsson ogarnęły wątpliwości, czy obydwaj będą w stanie ze sobą wytrzymać. I chociaż z radością powitała Rainera w swym domu, przypuszczalnie z tego właśnie powodu czas trwania jego pobytu pozostawał z początku kwestią otwartą.</p>

<p>Z Hanną Larsson niełatwo przyszło się Rilkemu porozumieć. Mogli ze sobą rozmawiać jedynie po francusku. Ta niskiego wzrostu acz energiczna kobieta była jednak nieco nieśmiała, »prosta, niczym gospodyni«, a skromne umeblowanie domu świadczyło o jej wątpliwym guście. Jej gość doznał rozczarowania, nie znalazłszy przedmiotów godnych tak okazałej rezydencji. Rilke był wszakże pod wrażeniem jej biegłości w administrowaniu majątkiem, którym – jak się dowiedział – zawsze rządziły kobiety, jako że dziedziczono go w linii żeńskiej. Dobrze się czuł i szybko zadomowił u Hanny i Norlinda, ludzi »wyrosłych na solidnym gruncie dawnego chłopstwa«.</p>

<p>Kiedy 8&nbsp;lipca Norlind wyruszył w dawno już planowaną podróż do Rosji, samotność poety jeszcze się pogłębiła, co jednak w żadnym razie go nie zasmuciło. Istotnie, gdy z czasem okazało się, że może pozostać w Borgeby tak długo, jak tylko zechce, zrezygnował nawet ze wspólnych wieczornych posiłków – zupełnie jego zdaniem niepotrzebnych – jako że nieunikniona towarzyska rozmowa mogła rozproszyć wrażenia, jakie przyniósł mu dzień. W samotności mógł je chłonąć bez reszty, rozkoszować się spacerami po parku, a nawet kąpać w upalne dni w pobliskim, nieco zamulonym strumieniu, czemu, jak zahipnotyzowane, przypatrywały się cielęta, pasące się na przeciwległym brzegu. Czasem wybierał się do Lund, miasta »z szacunkiem skupionego wokół swej dumy, uniwersytetu«. W żadnym też razie nie próżnował – zwierzał się żonie; chociaż niekiedy dnie całe poświęcał pisaniu listów lub korekcie przekładu z Kierkegaarda, dostarczonego mu przez Junckera, wszelako nawet wówczas towarzyszyło mu uczucie, iż oddaje się »budowaniu«, »że przygotowuję fundament dla czegoś, co wznosić się nań będzie pewnego dnia«. Był to czas wypoczynku i powrotu do zdrowia, nowy początek, »egzamin z samego siebie, który sam zdaję«. Lato nigdy nie było dla niego twórczym okresem, toteż z radością i nadzieją powitał nadejście jesieni, którą już w sierpniu zapowiadały gwałtowne wiatry i nawalny deszcz. »Omijam&nbsp;… wszelkie letnie ścieżki, gdyż pragnę teraz jesieni!&nbsp;… ów jedyny czas tworzenia&nbsp;… kiedy nadchodzi, nagląc ku przemianie, niszcząc to, co nazbyt z siebie zadowolone, tę wręcz mieszczańską ospałość lata&nbsp;…«</p>

<p>»Spoczywając tak odłogiem«, nie znajdował w sobie inspiracji do pisania poezji, jakkolwiek w pierwszych dniach sierpnia uczynił nieśmiały początek, przystępując do pracy nad dalszym ciągiem <em>Modlitw</em>; jeszcze tego samego miesiąca przygotowywał nową, zmienioną wersję <em>Korneta</em>, która miała zostać opublikowana na łamach czasopisma Towarzystwa Praskiego, od którego otrzymał był niegdyś stypendium. Poezja otaczającego go krajobrazu znalazła swój wyraz w obszernych listach do Klary, które usiane są delikatnymi winietami, przywodzącymi czasem na myśl szkice Hokusai, jakie Rainer oglądał w Monachium; przedstawiają one nowo narodzone źrebię wraz z jego matką, jakie pewnego poranka zobaczył na łące, młode bociany, próbujące na słomianym dachu rozprostować ociężałe skrzydła, czy też jesienne zielsko porastające zarośniętą dróżkę w parku.</p>

<p>Ukołysany nadzieją, zaczął otrząsać z siebie ów lęk, jaki dręczył go podczas pobytu w Paryżu, a później, w Worpswede i Rzymie, nie dawał mu spokoju. W liście, skreślonym 12&nbsp;sierpnia do stroskanego Kappusa, zdołał już znaleźć uspokajające słowa, by opisać własne doświadczenia, wyniesione z życia, »pełnego zmartwień i smutku«. »Nie mamy powodu, by żywić nieufność do naszego świata, albowiem on nie jest przeciwko nam. Jeśli świat ten kryje strach i przerażenie, to jest to <em>nasz</em> strach i <em>nasze</em> przerażenie, a jego otchłanie do nas należą; jeśli jest on pełen niebezpieczeństw, wówczas musimy spróbować je pokochać«. Jeszcze tego samego dnia zapewniał Rodina, iż »Vivre et travailler dans votre grand exemple« pozostanie celem jego dążeń. Doświadczenia wyniesione ze Skandynawii zdawały się zbliżać go do tego celu.</p>

<p>Wizyta Torstena Holmströma, jaką ów młody student zoologii z Lund złożył pewnego dnia w Borgeby Gård, sprawiła Rilkemu niezmierną radość. Młodzieńca cechowała niezwykła ciekawość przyrody – obserwował przelatujące dzikie łabędzie, stada dzikich gęsi, drapieżne ptaki kołujące ponad drzewami; znał też mnóstwo szczegółów zjawisk natury, a przy tym znajdował wielkie upodobanie w książkach i malarstwie. Zdawał się ucieleśnieniem owych szczególnych cech ludzi Północy, które wywierały na Rilkem ogromne wrażenie. Holmström przybył w odwiedziny tylko na jeden dzień, by wziąć udział w polowaniu na dzikie kaczki; wszak nawet wówczas w lekkim bagażu nosił pewną książkę – <em>Niels Lyhne</em> Jacobsena, w tym samym duńskim wydaniu, jakie znał Rilke. Kiedy niedługo potem poeta poznał jego siostrę Torę, utalentowaną artystkę o równie rozległych zainteresowaniach, utwierdził się w przekonaniu, iż swą najbliższą przyszłość powinien związać ze Skandynawią.</p>

<p>Rainer nie porzucił co prawda myśli o podjęciu studiów uniwersyteckich w Niemczech, niemniej – wedle jego słów do Lou – owładnęło nim uczucie, iż powinien pozostać w Kopenhadze przez całą zimę; »bo pragnąłbym coś jeszcze zrobić, zanim dojdą do skutku moje najbliższe plany«. Na początku lipca nadeszły z Pragi wieści o przyznaniu mu stypendium, co zawdzięczał w głównej mierze esejowi poświęconemu jego twórczości pióra Ellen Key, której nie omieszkał przy tej okazji wyrazić swej wdzięczności. Suma tysiąca austriackich koron polepszyła jego sytuację finansową, dzięki czemu plan wyjazdu do Kopenhagi zaczął przybierać realne kształty. Pobyt w tym mieście dałby mu sposobność przygotowania chociażby studium o Jacobsenie, które wciąż zamierzał napisać. Ku Danii myśli swe zwróciła również Klara, która po krótkim pobycie u rodziców w Oberneuland znów przeniosła się do Worpswede. Projektowanie wzorów dla duńskich manufaktur porcelany stwarzało jej większe możliwości zarobku aniżeli nauczanie studentów. Dowiedziawszy się, iż Juncker zamierzał w sierpniu odwiedzić Kopenhagę, Rilke pragnął spotkać się tam z wydawcą. Przy okazji mógłby lepiej poznać duńską stolicę tudzież artystów, których od dawna podziwiał – Brandesa oraz powieściopisarzy Hermana Banga oraz Karin Michaëlis. Wzdragał się wszakże na myśl o licznych wizytach, jakie musiałby złożyć, gdyż były one zawsze bolesnym doświadczeniem dla kogoś, kto przywykł do samotności i skromnego trybu życia. Przypadek zrządził, iż list od Junckera, w którym wydawca proponował spotkanie w dniu 20&nbsp;sierpnia, Rainer otrzymał – ku swemu zaskoczeniu – równocześnie z kartką od Lou, wysłaną 17&nbsp;sierpnia z hotelu w Kopenhadze, która prócz pozdrowień nie zawierała żadnych wiadomości (przypuszczalnie Lou nie brała jeszcze w tym czasie pod uwagę ewentualnego spotkania). Rainer pospieszył do stolicy najbliższym pociągiem; niemniej, kiedy 19&nbsp;sierpnia dotarł do Kopenhagi, czekało go rozczarowanie, bowiem Lou już wyjechała. Jak się później okazało, podróżowała do Norwegii i Szwecji, a stamtąd do swej ojczyzny Rosji, prawdopodobnie w towarzystwie Pinelesa, czego Rainer, przygnębiony, zresztą się domyślał.</p>

<p>Kiedy pod wieczór następnego dnia powrócił do Borgeby Gård, zastał tam list od Ellen Key, w którym oznajmiała, iż 26&nbsp;sierpnia wybiera się z zapowiadaną od dawna wizytą. Również Klara otrzymała w międzyczasie zaproszenie do Borgeby. Będzie to radosna okazja dla nich obojga – Rilke zapewniał w liście swą drogą Ellen, która, jak zwykle pomocna, usilnie poszukiwała dla nich schronienia w Danii, gdzie mogliby zamieszkać po krótkim pobycie w Borgeby. Przyjazd Ellen przypominał nadejście trąby powietrznej – uściskała wszystkich, nawet psa, przemierzyła pokoje, robiąc przy tym przegląd malowideł wiszących na ścianach, po czym szybko przebrała się, by wziąć kąpiel w wodach pobliskiego strumienia; wskoczyła do niego »jak młode dziewczę, pluskając na wszystkie strony niczym jeden z potworów morskich Böcklina«, podczas gdy pozostałe towarzystwo (wraz z stadem pasących się krów) przyglądało się jej, stojąc na brzegu. Tygodniowy pobyt Ellen był nieco męczący zarówno dla Norlinda, który dopiero co powrócił z podróży, jak i Rilkego, musieli bowiem wysłuchiwać jej długich wywodów o »życiu, miłości, grzechu i śmierci, małżeństwie, ekonomii i Goethem«. »Nie można jej nie lubić, lecz strach bierze człowieka, kiedy się jej słucha przez kilka godzin« – napisze później Norlind – »Rilke zaś, któremu właśnie teraz potrzeba wewnętrznego spokoju, nie jest odpowiednią osobą, którą ona winna otaczać swą troskliwością&nbsp;… Prawie wszystko, co powie, napełnia mądrość, często trafia w sedno, jednak jakoś trudno w jej słowa uwierzyć. Ona tego po prawdzie nigdy nie doświadczyła.« Rilke, wziąwszy go na stronę, zwierzył mu się ze swych obaw, jakie budziła w nim myśl, że Ellen mogłaby coś więcej o nim napisać: »ona jest taka łaskawa, lecz&nbsp;…«</p>

<p>Norlind dostrzegł uderzającą różnicę między Ellen i Klarą. »Powierzchowność Klary to być może coś najpiękniejszego, co widziałem w mym życiu – kobieta aryjskiego typu, o prostym nosie i ciemnych, pełnych wyrazu oczach&nbsp;… Cicha, pełna dyskrecji, pod każdym względem naturalna, od razu zaskarbiła sobie całą naszą sympatię.« Udało się jej nawet nieco uciszyć Ellen, która zdawała się hamować swą gadatliwość, kiedy Klara uważnie przysłuchiwała się jej słowom.</p>

<p>Wyjeżdżając z Borgeby, Ellen zaproponowała Rainerowi i Klarze, by wybrali się wraz z nią na kilka dni w odwiedziny do jej przyjaciół mieszkających w Jonsered niedaleko Göteborgu – do Jamesa (Jimmiego) Gibsona i jego żony Lizzie. Gibson, inżynier budownictwa i właściciel fabryki tekstyliów w Jonsered, człowiek wszechstronny w zainteresowaniach, serdecznie powitał u siebie poetę i jego żonę. Rilkego opanowało uczucie, że jeśli w Ellen znalazł matkę – pominąwszy wszelkie tego ujemne strony – to Jimmy i Lizzie byli dlań niczym brat i siostra, a ich dom Furuborg – bezpieczną przystanią. Podobnie jak Ellen, również Gibsonowie udzielili mu wskazówek w związku z jego wyjazdem do Kopenhagi; tam też czekał nań list od Lizzie, kiedy 12&nbsp;września przybyli razem z Klarą do stolicy Danii.</p>

<p>Pobyt w Kopenhadze nie spełnił jednakże ich oczekiwań. Nie udało im się nawiązać żadnych kontaktów z ludźmi, których poleciła im Ellen. Dyrektor manufaktury porcelany, któremu Klara zamierzała przedstawić swe projekty, wyjechał z miasta, a poszukiwania odpowiedniego mieszkania na zimę okazały się bezowocne. »Miasto z całym swym zgiełkiem, a także troska o naszą przyszłość&nbsp;… znużyły nas wielce« – Rainer donosił Lizzie w liście z 23&nbsp;września; wspomnienie spokoju, jaki napełniał Furuborg oraz ich »drogich przyjaciół« obudziło w nich niezmierną tęsknotę za »opieką Waszych uczuć i Waszego zrozumienia«. Jednocześnie zapytał otwarcie, czy mogliby z Klarą wrócić do Furuborgu, chociażby na tydzień czy dziesięć dni. »Wiem, że szczerze nam Pani odpowie, czy będzie w stanie teraz z nami wytrzymać i czy nie będzie dla Pani przeszkodą nasze pragnienie pogrążenia się w ciszy i smutku: w Furuborgu z pewnością znów nabierzemy otuchy i odzyskamy radość, jaka nas napełniała, kiedy byliśmy u Was w gościnie, a której potrzebujemy, by rozpocząć naszą pracę.« Gibsonowie odpowiedzieli niezwłocznie i jeszcze przed końcem miesiąca Rainer i Klara znów gościli w Furuborgu.</p>

<p>W Kopenhadze spędzili mimo wszystko kilka udanych dni, przede wszystkim w towarzystwie Karin Michaëlis i jej męża Sophusa; mieli też sposobność poznać osobiście Georga Brandesa (»miły i dobry« – pisał o nim Rilke – »ale z niego już staruszek i w rezultacie staje się raczej towarzyską atrakcją niż człowiekiem«). Jednakże projekty wykonane przez Klarę nie zjednały sobie wielkiego uznania fabrykanta porcelany, dlatego też wobec coraz bardziej pogarszającej się sytuacji finansowej stało się jasne, że Klara będzie musiała powrócić do Oberneuland, podczas gdy Rainer pozostanie w Kopenhadze, by kontynuować swe poszukiwania. Po przyjemnym, choć krótkim pobycie w Furuborgu oboje powrócili do stolicy, gdzie 6&nbsp;października Rainer pożegnał żonę, mając w sobie coraz mniej ufności, iż w Danii odnajdzie to, czego pragnął. Jesień, której nadejścia wyczekiwał z tak wielką radością, gdyż zawsze przynosiła mu »najlepsze dni do pracy«, mijała szybko. Na szczęście Gibsonowie po raz kolejny ofiarowali mu pomoc i gościnę: »jest mi niezmiernie miło, moi drodzy, że mogę znów powrócić do Was, by wiele przemyśleć i zebrać się w sobie. To, że Was odnalazłem, zda mi się największym krokiem naprzód, jaki mogłem uczynić; cała moja przyszłość wydaje mi się bliższa.«</p>

<p>Tym, co naprawdę wzbudzało w nim niepokój, nie były bynajmniej niepowodzenia, jakie nękały go w Kopenhadze, lecz świadomość, że mimo iż Lou przebywała w pobliżu, nie doszło do ich spotkania. Lou przysłała mu jeszcze kilka pocztówek – z Chrystianii i Bergen, zawitała także w Sztokholmie, o czym Rainer dowiedział się z obszerniejszego listu, jaki napisała do niego z St.&nbsp;Petersburga. Niewiele mogła mu poradzić w związku z jego planami na zimę; Getynga wciąż jeszcze była dla niej obcym miastem, nie zapraszała go do siebie do »Loufried«, »gdyż będę musiała zapewne (jeśli Zemek zwycięży) dwa miesiące przeleżeć w łóżku«. Prosiła go, by wybaczył jej ów »niemądry krok w Kopenhadze«. List Lou dowodzi, jak mało zrozumienia miała dla jego kłopotliwej sytuacji, co mogłoby wydawać się zaskakujące, gdyby nie świadczyło o bezwzględności jej postępowania. Bez wątpienia Lou zdawała sobie sprawę, iż Rainer, mówiąc ogólnie o jakimś spokojnym miasteczku uniwersyteckim jako miejscu swych studiów, w rzeczywistości miał na myśli Getyngę; ona zaś, mimo, iż przyrzekła mu gościnę »o każdej porze«, nie była przygotowana na to, by Rainer zamieszkał w pobliżu jej domu. Kiedy poeta wreszcie przemógł się i 17&nbsp;października skreślił do niej list z Furuborgu, wyznał, iż tygodniami żył tylko jedną myślą – że Lou przebywa w pobliżu. Cała jego stanowczość, już od czasu owego rozpaczliwego wezwania z Paryża, uzależniona była od konieczności <em>mówienia</em> z nią – lecz teraz nie będzie to możliwe, przynajmniej przez jakiś czas.</p>

<p>Rainer opowiadał Lou o swych wędrówkach boso po jesiennym lesie w okolicach Furuborgu, ścieżkami przypominającymi mu leśne dróżki pod Schmargendorfem, »tak są podobne, że, zda się, słychać ten sam szelest opadających liści«. »Tutaj mam bardzo przyjemny pokój, z wielkim oknem na płonące, rozżarzone, ogniste drzewa i na sosnowy bór. Jednak nie zawsze mogę tu znaleźć samotność, nie mogę się odżywiać zgodnie z naturą, a wieczory zabiera mi tutejszy porządek dnia, bo tu się jada obiady o godzinie siódmej wieczorem, później zaś spędza się czas wspólnie.« Nie znalazł w sobie dość odwagi, by powrócić do książki, którą rozpoczął był pisać w Rzymie. »Usiłuję jednak coś niecoś robić. Ach, gdybym mógł mieć mój pokój w Waldfrieden, z tymi niezapomnianymi długimi wieczorami, gdybyż choć na krótko mógł wrócić tamten czas&nbsp;… Poza tym wciąż myślę o rozpoczęciu gdzieśkolwiek mych studiów. Ponieważ nie umiem znaleźć w samym sobie bodźców do pracy, może przyjdą do mnie skądeś z zewnątrz.« Raz jeszcze pytał ją o radę, dokąd powinien się udać – do Getyngi czy Zurychu; prosił też, by ponownie przeczytała jego długi list z Rzymu. »Nie mam teraz dość sił dla wielkich przestrzeni (dla świata nad Wołgą, za którym tak często tęsknię)&nbsp;… A jednak muszę coś jeszcze zrobić ze swym życiem. Droga Lou, pomóż mi w tym.«</p>

<p>List napisany dwa dni później utrzymany jest w mniej posępnym nastroju. Rainer uświadomił sobie bowiem, iż przez ostatnie lata żył »z nieczystym sumieniem i anemiczną siłą«; »wszystko, co mi się przydarza, tylko przez chwilę zdaje się ... wspaniałe, lotne, aż nagle zaczyna skrzeczeć, spada na ziemię i mocno w niej tkwi«. Siły, których mu brakowało, mógłby wzmocnić jedynie dzięki kuracji, natomiast sam winien coś uczynić ze swoim »nieczystym sumieniem«, którego źródłem była świadomość, że nie zdołał nauczyć się pracować. Czuł, że musi odnaleźć kilka prostych sposobów, które pomogą mu uporać się z tym, czego w życiu doświadcza; dręczyły go wyrzuty sumienia, tym gorsze, iż uzmysławiał sobie, że inni obdarzyli go zaufaniem. Ostatecznie jednak powziął przynajmniej pewien plan. Najpierw, jeszcze przez parę tygodni, zamierzał pozostać w gościnie u Gibsonów, a następnie powrócić na kilka tygodni do Kopenhagi. Boże Narodzenie, »długie Boże Narodzenie«, miał zamiar spędzić »w domu«, wraz z Ruth w Oberneuland, po czym w lutym i marcu, kiedy to zwykle nawiedzały go ataki influency, udać się na kurację do Skodsborg lub też raz jeszcze do Drezna. Pragnął także spotkać się z Lou, gdziekolwiek by wówczas przebywała; wreszcie, w semestrze letnim, zamierzał podjąć na nowo studia uniwersyteckie, by słuchać wykładów z historii i nauk przyrodniczych – »chciałbym studiować fizjologię, biologię, psychologię eksperymentalną, coś z anatomii itd.« Musiał znaleźć takiego profesora, do którego mógłby osobiście zwracać się z całym ogromem swojego niedoświadczenia i bezradności – kogoś takiego jak Georg Simmel z Berlina, czy przynajmniej osobę, która służyłaby mu pomocą i radą, jak Richarda Huch z Zurychu. Zurych zresztą wydawał mu się najlepszym rozwiązaniem, jako że mógłby tam wieść wiejski żywot, spożywać wegetariańskie potrawy, przede wszystkim zaś wstąpić na uniwersytet, nie będący w gruncie rzeczy niemiecką uczelnią, oraz przebywać w towarzystwie »nie studentów, lecz ludzi (także Rosjan)«.</p>

<p>»Jeśli się nie mylę,« – Rainer napisał tego samego dnia do Ellen Key – »winienem w ten błogosławiony czas uczynić wielki krok naprzód&nbsp;… będę prowadzić bardziej pracowite i świadome życie aniżeli dotychczas i wyjadę stąd całkiem odmieniony.&nbsp;… Czuję w sobie wiele łaskawych wpływów. Prawdziwa dobroć tych ludzi oraz ich stała gotowość niesienia pomocy, siła i czystość ich pogodnego usposobienia, majestat i melancholia, i uroczysta błogość tej jesieni – wszystko to oddziałuje na mnie i przeobraża mnie. Jestem niczym podkowa, która wkrótce rozżarzy się do czerwoności. A potem zaczną we mnie raz za razem uderzać młoty.« Kopię eseju Ellen, który w końcu ukazał się na łamach szwedzkiego czasopisma, przesłał swemu ojcu, szczerze zatroskanemu o los syna, i poczuł wzruszenie na wieść, iż prezent ten sprawił Josefowi niekłamaną radość.</p>

<p>Pobyt w gościnnym Furuborgu, mimo rozpraszających myśli rozrywek, stał się dla Rainera źródłem zachęty do pracy. Wieczory, które odbierały mu upragnione chwile samotności, stwarzały okazję do wygłaszania odczytów podczas spotkań organizowanych przez gospodarzy – prezentowano nową sztukę Bjørnsona czy też powieść <em>Karolinerna</em> pióra Vernera von Heidenstama, którą Rilke od razu zarekomendował Junckerowi jako książkę wartą opublikowania w przekładzie na niemiecki. Szczególne zainteresowanie wzbudziła w nim »Samskola« – nowa szkoła w Göteborgu, do zarządu której należał Jimmy Gibson, a którą kilkakroć odwiedzili z Klarą za jej bytności w Furuborgu. Była to »szkoła ogólna« w najlepszym znaczeniu tego słowa; kształcono w niej według nowoczesnej koncepcji swobodnego rozwoju, w myśl której dzieci, nauczyciele i rodzice zgodnie ze sobą współpracowali. Brak w niej było owej przytłaczającej atmosfery, jaką Rainer pamiętał z lat nauki szkolnej. »Otucha wzbierająca niczym morskie fale«, emanująca z owego eksperymentu, tak bardzo ujęła Rilkego, że zaczął pisać esej poświęcony tej placówce. Jimmy Gibson nie krył radości, znalazłszy pewnego dnia jego odpis na swym biurku. Gdy Rainer przeczytał ów esej Gibsonom, uznali oni, iż powinno go poznać liczniejsze grono słuchaczy. Jakże Rilke poczuł się zaskoczony, kiedy pewnego wieczora zebrało się w Furuborgu ponad czterdziestu gości – byli wśród nich nauczyciele, rodzice oraz entuzjaści Samskoli – by wysłuchać jego prelekcji, a później także kilku utworów z <em>Księgi obrazów</em> oraz wiersza »Pantera«. Nalegano też, by Rilke czytał swe poezje przed publicznością w samym Göteborgu. Jako miejsce spotkania poeta wybrał szkołę; audytorium tworzyli uczniowie z dwu starszych klas wraz z zaproszonymi gośćmi. Ów wieczór, siedemnastego dnia&nbsp;listopada, tchnął w serce Rilkego nową otuchę. Publiczność, licząca ponad sto pięćdziesiąt osób, z głębokim podziwem wysłuchała jednej z <em>Powiastek o Panu Bogu</em>, wierszy »Orfeusz. Eurydyka. Hermes« oraz »Pantera«, napisanego w Paryżu liryku »Jesień« (»Herbst«), kilku utworów zaczerpniętych z tomów <em>Księga obrazów</em> i <em>Mir zur Feier</em>, a także powstałego w ostatnim czasie wiersza »Wieczór w Skåne« (»Abend in Skåne«). Nazajutrz w prasie ukazały się liczne pochlebne recenzje, wśród których jedna porównywała Rilkego – podobnie zresztą jak uczyniła to Ellen Key – tego »arcykapłana nowego mistycyzmu«, z norweskim poetą Sigbjörnem Obstfelderem, z którym rzeczywiście Rainer czuł duchowe pokrewieństwo; utwór Obstfeldera »Pielgrzymki« miał niedawno okazję recenzować.</p>

<p>Kiedy niewiele wcześniej Ellen Key zasugerowała Rilkemu, że powinien wygłosić takowy odczyt – była bowiem przekonana, iż spotkałby się on z zainteresowaniem publiczności – poeta okazał niezdecydowanie. Wciąż towarzyszyło mu uczucie, że nadawanie rozgłosu artyście – w przeciwieństwie do publikowania jego utworów – który nie jest jeszcze ostatecznie ukształtowany i wciąż poszukuje samego siebie, byłoby przedwczesne, ba, wręcz dowodem arogancji. Odczyt przed niewielkim audytorium, jak ten zorganizowany w Göteborgu, wydawał mu się możliwym do zaakceptowania sposobem rozpowszechnienia słowa drukowanego; niemniej jednak sprzeciwiał się ilustrowaniu niemieckiego przekładu eseju Ellen fotografiami, faksymiliami jego manuskryptów oraz wcześniejszymi ilustracjami Vogelera. »Uważam to wszystko za bolesne i najmniej stosowne, teraz, kiedy nie mogę przedłożyć nic nowego i dobrego.&nbsp;… Tak bardzo cieszy mnie publikacja tego eseju w języku niemieckim i zdaję sobie sprawę, czym on będzie dla mnie – lecz wydaje mi się, iż to nowe wydanie nabrałoby właściwej oprawy <em>bez</em> wszystkich tych rzucających się w oczy, pretensjonalnych dodatków.« Rainer prosił Ellen, by zwróciła mu obszerne listy, które słał do niej z Rzymu, gdyż przejrzawszy raz jeszcze początek swej książki o Maltem, doszedł do przekonania, iż »owe pośpiesznie skreślone listy« mogłyby służyć mu pomocą, kiedy będzie próbował wyrazić w słowach swe paryskie doświadczenia. Nie odważył się jednak nadmienić, iż mimo swej wdzięczności za życzliwe zainteresowanie, jakie mu okazywała, dręczyło go uczucie, że nazbyt beztrosko potraktowała osobiste wyznania, które zawarł w swych listach.</p>

<p>Jakkolwiek wciąż nie mógł zacząć prawdziwie »pracować«, czego tak bardzo pragnął, w ciągu tego miesiąca wielce zajmowały go sprawy, z którymi musiał się uporać – pochłaniała go »codzienna praca, dobra czy zła, lecz praca za wszelką cenę«. Oprócz gotowej już, nowej redakcji <em>Korneta</em>, którego Juncker skłonny był wydać ponownie w formie książkowej, Rilke dokonał również korekty <em>Białej księżniczki</em>, której nadał »nową formę, bardziej majestatyczną i dopracowaną&nbsp;… coś z <em>modelé</em>«. Pisał rozliczne recenzje, przygotował do druku esej poświęcony szkole Samskola, a także przesłał Fischerowi trzy spośród swych rzymskich wierszy, z przeznaczeniem do publikacji na łamach <em>Neue Rundschau</em>. Mając na względzie zobowiązania wobec Junckera, ukończył korektę przekładu z Kierkegaarda, jak również sporządził listę tytułów książek, które mogłyby zainteresować wydawcę. Tak oto mijały tygodnie, wypełnione powszednimi zajęciami. Prawie każdego dnia wędrował boso po lesie, czasem nawet – jak wspominał Johnny, starszy syn Gibsonów – zdarzało mu się chodzić całkiem nago. Miła atmosfera, jaka otaczała jego »złotą izbę« w Furuborgu, zdawała mu się »coraz to bardziej łupiną okrywającą mnie niczym owoc«, jak zwierzał się żonie. Także od Lou nadeszły pełne otuchy słowa na temat jego planów na najbliższą przyszłość. »Tak, siedzę na tej mojej woli« – pisał do niej – »trzymam się jej grzywy, wiszę u jej szyi, lecz na pewno nie sprawiam wrażenia rycerza. Najważniejsze jednak, że jakoś posuwamy się razem naprzód. I gdybym miał z niej spaść (o, stara moja szkoło jazdy konnej!), twardo postanowiłem pędzić za nią, jak długo starczy tchu.« O tym, czy wiosnę powita w Getyndze czy może w Zurychu, zadecyduje później. W jego sercu wzbiera tęsknota za spotkaniem z nią, lecz ono również nadejdzie w swoim czasie. »Ufam, że będę spokojny niczym jakiś człowiek spod Getyngi, który nic nie będzie wiedział o »Loufried« nad to, że jest tam obfitość jabłek i biały, ciekawski, niezwykle rozumny pies.«</p>

<p>Planowana już od dawna wizyta u Ellen Key w jej domu w Oby, położonym w prowincji Småland, na południe od Alvesta, doszła ostatecznie do skutku w ostatnim tygodniu listopada roku&nbsp;1904, kiedy pola przyprószył pierwszy śnieg. Ellen mieszkała w jednym ze skrzydeł pałacu należącego do jej brata; jego główna część – o czym Rilke wiedział – spłonęła wiele lat wcześniej. Kiedy sanie zajechały zaśnieżoną aleją na dziedziniec, przeniknęło go niesamowite uczucie, jak gdyby środkowe skrzydło budowli wciąż stało i wyłaniało się zza tarasu oraz wiodących doń schodów; »powietrze za tym tarasem jeszcze się zupełnie nie zlało z resztą krajobrazu, ... jeszcze ta przestrzeń jakby była podzielona na krużganki, pokoje, a pośrodku tworzy niby salę, pustą, wysoką, opuszczoną, mroczną salę«. W staromodnie urządzonej komnacie, »siedząc na czerwonej kanapie swej babki, [Ellen] pisała drugą część swych wspomnień ›Linie życia‹ i odpowiadała na niezliczoną ilość listów młodych dziewcząt i kobiet, a także młodych mężczyzn, którzy pragnęli się od niej dowiedzieć, gdzie zaczyna się życie«. Niedziela, którą Rainer spędził u Ellen, była – podług jego słów – »niczym księga oprawna w dwie białe podróże, a jej stronice wypełniały obrazy i słowa, rzeczy proste i czarowne, wielkiej wagi, obszerne&nbsp;… jak gdyby ktoś wyjął z miękkiego białego etui piękne stare klejnoty rodowe i położył je w ciszy na aksamicie; podobnie ta długa i bogata niedziela została podniesiona ze śniegu, po czym ostrożnie na powrót w śniegu ułożona. Lecz pośrodku trwały owe godziny, podczas których w ręce trzyma się te rzadkie klejnoty, patrzy i podziwia je, zachwycając się ich czystą i kosztowną sztuką, i myśli, jak wiele uczuć i uroczystości kryją one w swym wnętrzu, jak łączą, niczym wielka broszka zroszona szlachetnymi łzami, tych, którzy przeminęli, z tymi, którzy w przyszłości będą je nosić w uroczyste dni«. Niewiele kobiet, które ugościły poetę, otrzymało od niego tak elegancki list z podziękowaniami. Istotnie, owo dzieło sztuki mogli podziwiać także Gibsonowie, jako że Rainer celowo zwlekał z jego wysłaniem. Wszelako to właśnie ów moment przyjazdu do Oby, kiedy sobotni dzień chylił się do zmierzchu, ów pałac, który już nie istniał, lecz którego obecność można było odczuć, najgłębiej zapadł Rilkemu w pamięć; pozostawił on wrażenie niesamowitości, które poeta miał przywołać w <em>Maltem</em>. Ellen utwierdziła się w przekonaniu, iż Rilke zasługuje na jej zaufanie; po pewnym czasie napisała do Junckera: »Nasz przyjaciel Rilke sprawi Panu radość. Jego gwiazda wznosi się nad Niemcami, powoli lecz niezmiennie! W Szwecji zyskał już licznych przyjaciół i wielbicieli.«</p>

<p>Wkrótce potem Rainer opuścił spokojną przystań w Furuborgu. Zatrzymał się najpierw w Charlottenlund, na przedmieściach Kopenhagi, gdzie pośród brzozowych lasów, rozciągających się nad brzegiem morza, spędził w ciszy i spokoju swoje trzydzieste urodziny. Zamierzał kontynuować poszukiwanie materiałów do monografii o Jacobsenie, pragnął również spotkać się z malarzem Hammershøjem, o którym także chciał napisać. Również przyjaciele Ellen Key oczekiwali jego odwiedzin. Lecz Rilkem targał niepokój, zbyt mocno tęsknił za ciszą Furuborgu – jak zwierzał się Gibsonom; ten krótki pobyt nie spełnił pokładanych nadziei. Tak więc wyruszył w dalszą podróż do Hamburga; 11&nbsp;grudnia zawitał w Oberneuland, by spędzić tam wraz z Klarą i Ruth Boże Narodzenie.</p>

<p><strong></strong></p>

<p><strong>4</strong></p>

<p>Słyszę w sobie odległy szelest, i poruszenie jakby nadciągającej fali.</p>

<p>(Do Gertrudy Eysoldt, lipiec 1905)</p>

<p>Wkrótce po powrocie do Oberneuland Klarze udało się znaleźć niezależne mieszkanie w domu swej przyjaciółki. Jej posiadłość leżała w nieznacznej odległości od siedziby Westhoffów, dom zaś był wystarczająco obszerny, by Klara i Rainer mogli zajmować osobne pracownie. Tydzień po przyjeździe Rainera właścicielka domu wyruszyła – ku uciesze obojga gości – do Egiptu. Dla małej Ruth ów przybysz, ubrany w płaszcz, w kapeluszu na głowie oraz z torbą podróżną w ręku, był kimś obcym; lecz kiedy później zabrano ją od dziadków, rozpoznała w nim na nowo swego ojca. Spotkanie z córką było dla Rainera trudne, gdyż »ona zdaje się mieć już własną, skomplikowaną osobowość, i będę musiał przebyć długą drogę, z napiętą uwagą, by ją odnaleźć&nbsp;… Nie mogę powiedzieć, że odczuwam coś, co nazywa się radością (jest to zbyt trudne), lecz to życie przemawia do mnie jej drobnym, dziwnie melodyjnym głosem, ja zaś, jak zawsze, jestem niczym uczący się, cierpliwy&nbsp;… Zresztą, ona wygląda tak samo jak ja, kiedy byłem dzieckiem. Wszystko to jest zaiste osobliwym doświadczeniem.«</p>

<p>W Niemczech, znalazłszy się w środowisku, które w odczuciu poety było dlań nieprzychylne, wręcz »męczące«, zniknęła gdzieś jego stanowczość i siła woli. Na długo przed Bożym Narodzeniem dostał nieoczekiwanie ataku influency, na domiar złego zaczął znów odczuwać brak pieniędzy. Juncker co prawda wypłacał mu aż do grudnia comiesięczne honorarium, niemniej oświadczył, iż nie jest w stanie w dalszym ciągu dotrzymywać warunków umowy. Nie zwlekając, Rilke zwrócił się do swego »brata« Jimmiego Gibsona, który widocznie obiecał mu swą pomoc, gdyby jej kiedykolwiek potrzebował. Rainer wyznał, iż w czasie podróży postąpił »nieco bezmyślnie«; w Kopenhadze, kupując kilka kołnierzyków ze starej koronki jako prezent dla Klary od Lizzie Gibson, nie oparł się pokusie, by zakupić dla niej koronkowy żakiet, a także buty dla Ruth; później zaś, będąc w Hamburgu, nabył również lalkę oraz filcową krówkę potrafiącą ryczeć. »I właśnie teraz, kiedy najbardziej trzeba mi pieniędzy, zgubiłem 50&nbsp;marek z mych skromnych funduszy. Zmuszony jestem podjąć z mojego konta w Lund sumę 200&nbsp;koron« (były to przypuszczalnie zaoszczędzone pieniądze, pochodzące z praskiego stypendium). »Lecz wolałbym ich nie ruszać; świadomość, że istnieją, daje mi poczucie bezpieczeństwa.&nbsp;… Jeżeli możesz mi teraz cokolwiek ofiarować, przyjmę to z wdzięcznością, by nie myśleć o kłopotach.« Gibson nie zawiódł go i w ciągu zaledwie kilku dni na konto Rainera wpłynęła suma 200&nbsp;marek. Gibsonowie okazali się istotnie dobrymi przyjaciółmi; wraz z podziękowaniami za świąteczne prezenty otrzymali od Klary malowidło, od Rainera zaś długi list, utrzymany w lirycznym tonie, pełen wyrazów współczucia na wieść o poważnej chorobie ich upośledzonego młodszego syna Bertila.</p>

<p>Pisząc do Gibsonów oraz do Ellen Key, Rainer zwierzał się ze swych problemów ze zdrowiem; w liście z 6&nbsp;stycznia roku&nbsp;1905 wyznał, iż wiele zaiste dzieli ich obecne przyziemne troski i zmartwienia od ciszy i spokoju, jakim cieszyli się w Furuborgu, tak iż »żadne z nas, ani ja, ani Klara, nie zaznaliśmy choćby jednej godziny owocnej pracy«. »Wszystko to niweczy moje siły, trwonię je, płacąc drobną monetą za posługi codzienności, oddalam się coraz bardziej od siebie samego, od mojej pracy, od tego, co potrafię, zmagając się w smutku i bezsilności z rzeczami, które mnie przerastają.« Przesłał im egzemplarze czasopisma, w którym z początkiem nowego roku opublikowany został jego artykuł »Samskola«; Gibsonowie otrzymali również odpisy kilku entuzjastycznych listów od czytelników, którzy chętnie widzieliby w Niemczech podobny, postępowy system nauczania. Jednakże prawdziwym powodem jego rozdrażnienia – czego nie mógł im wyjawić – nie były bynajmniej kłopoty finansowe, lecz samo życie rodzinne, ponowne spotkanie z ludźmi, którzy – jak niegdyś z goryczą wyznał Lou – byli dlań jedynie gośćmi, co pozostają zbyt długo. Z przyjemnością pisał o prostych radościach Ruth czy też o nowym portrecie, zamówionym u Klary; niemniej jednak doskonale zdawał sobie sprawę z tego, iż wybawienie może odnaleźć jedynie z dala od swej rodziny. Jest rzeczą znamienną, że kiedy przeglądał niemiecki przekład eseju Ellen Key, nalegał, by wykreślić wszelkie wzmianki o jego małżeństwie oraz latach pobytu w Paryżu i Rzymie.</p>

<p>Jedynie Lou, jak zawsze, poznała prawdę. »Minęło Boże Narodzenie, rok rozpoczął się piękną, jasną, gwiaździstą nocą« – napisał do niej – »lecz zaledwiem to dostrzegał, ledwiem odczuwał świąteczny nastrój, nie miałem tu spokoju. Gdym przybył, wszystko było jeszcze nie urządzone w domu i prowizoryczne.&nbsp;… Najtrudniej bowiem jest kochać, posiadać ową pełną względów troskliwość, siłę, dobroć i oddanie, składające się na miłość. Bezradny, oto jak się czułem, niezdolny być sobą pośród tego całego domowego rozgardiaszu, być takim, jakim być chciałem.&nbsp;… Znów stało się to, co zwykle: jak tylko życie wciąga mnie w którąś ze swych codziennych spraw, czegoś ode mnie wymaga, czegoś żąda – czuję się jedynie zakłopotany. Tam, gdzie innych to podnosi na duchu, daje im poczucie pewności siebie, ja czuję się, jakby mnie ktoś niespodzianie wyrywał z jakiegoś schowka.&nbsp;…« Koniecznie chciał się z nią zobaczyć, opowiedzieć jej o Samskoli, a także o nowej wersji <em>Białej księżniczki</em>, pragnął przeczytać jej w całości swoje <em>Modlitwy</em> – »I jeszcze nieskończenie wiele rzeczy chciałbym z Tobą wspólnie rozważyć. Od lat czuję, że każdy mój następny krok naprzód zależny jest od Ciebie.&nbsp;… Zechciej mi napisać, czy mam przyjechać zaraz czy później&nbsp;… Tym razem nie wolno mi Cię ominąć, widzenie się z Tobą to jedyny most wiodący w moją przyszłość«.</p>

<p>Jakkolwiek odpowiedź Lou nie zachowała się, wydaje się jednak, iż także i tym razem odwiodła go od tego zamiaru. Istotnie, jego plan wyjazdu, dokądkolwiek, byleby tylko móc przebywać w samotności, spełzł na niczym, prawdopodobnie z powodu braku pieniędzy. Pod koniec stycznia znów zwrócił się do Jimmiego Gibsona z prośbą o radę, jak mógłby wybrnąć z tej beznadziejnej sytuacji. »Nie bez wstydu przyznaję, że sama myśl o życiu w ubóstwie, bez nadziei, która&nbsp;… innych pobudza do działania, całkowicie mnie paraliżuje, sprawia, że wszystko wypada mi z ręki. Moje myśli krążą wówczas bezradnie wokół liczb, czuję zażenowanie, kiedy muszę wybierać, czy kupić książkę czy też parę butów.« Towarzyszyło mu uczucie, iż razem z Klarą znaleźli się w sytuacji, w której oboje byliby w stanie dowieść swego talentu, gdyby tylko zapewniono im rok życia wypełnionego spokojem i pracą. Lecz w tym tkwiła cała trudność. Kontakty z Junckerem urwały się, książki Rainera nie przynosiły dochodu, »coraz bardziej dręczy mnie myśl, iż mój wcale przecież niezamożny ojciec wciąż mnie wspiera, z roku na rok rezygnując z możliwości przejścia w stan spoczynku, tylko dlatego, by móc spieszyć mi z pomocą.« Jeżeli Klara nie mogłaby udzielać lekcji rysunku w szkole Samskola, byłaby zmuszona powrócić do Worpswede; on zaś musiał spróbować uzupełnić swoje niewystarczające wykształcenie na którymś z uniwersytetów. Lecz jakim sposobem mógł tego dokonać? Był gotów zaciągnąć pożyczkę, wszak nie miał pojęcia, jak to należy uczynić. Czy mógł znaleźć jakieś inne rozwiązanie? Może jakiegoś zamożnego mecenasa, który byłby gotów nabyć od niego rękopisy <em>Białej księżniczki</em> oraz innych utworów, jakie napisze w przyszłości? Nawet taką ewentualność brał pod rozwagę, byle zapewnić sobie rok spokojnej pracy. »Moja praca jest dla mnie wszystkim&nbsp;… lecz w jaki sposób pieniądze pojawiły się na tym świecie i czemu mają służyć, pojąć tego nie mogę; zmagania te przerastają moje siły.«</p>

<p>I znów Gibson, choć nie znalazł dla Rilkego odpowiedniego mecenasa, wyciągnął do niego pomocną dłoń; w lutym przesłał mu 300&nbsp;marek, znacznie więcej niż było to konieczne, by zaspokoić najpilniejsze potrzeby. Z pieniędzy tych Rainer sfinansował przede wszystkim kurację w sanatorium Weißer Hirsch, dokąd od dawna razem z Klarą zamierzali się wybrać, gdy tylko nadchodził czas opuszczenia Oberneuland; do tej pory wszakże pobyt ów wydawał się poza zasięgiem ich możliwości finansowych. Dzięki temu nadarzyła się również sposobność spotkać Ellen Key, bawiącą z końcem lutego z odczytami w Dreźnie. Rozmyślając w międzyczasie o studiach uniwersyteckich, Rilke zwrócił się z prośbą o radę do Georga Simmla, profesora filozofii Uniwersytetu Berlińskiego. Na list, w którym przedstawił mu swe zamierzenia, Simmel odpowiedział przychylnie, toteż poeta postanowił wstąpić w semestrze letnim na uniwersytet w Berlinie i powierzyć się całkowicie opiece profesora. Po raz kolejny Rainer opuścił rodzinne ognisko; 1&nbsp;marca, kiedy Klara wyjechała do Worpswede, pragnąc urządzić tam na nowo swoje atelier, wyruszył sam do Drezna, chciał bowiem spotkać się z Ellen Key, zanim 6&nbsp;marca rozpoczną wspólnie z żoną kurację w sanatorium.</p>

<p>Ellen, ogarnięta zapałem niesienia pomocy, zorganizowała prelekcje nie tylko w Dreźnie, lecz również w Pradze; po wydaniu eseju jej pióra oraz wygłoszeniu odczytów w Skandynawii, pragnęła rozbudzić wśród niemieckiej publiczności zainteresowanie twórczością Rilkego. Sam poeta nie był zaskoczony wieścią, iż wykłady Ellen spotkały się z chłodnym, wręcz wrogim przyjęciem Drezdeńczyków, co wyraźnie kontrastowało z życzliwością i otwartością Skandynawów. Mimo wdzięczności dla jej wysiłków, Rainer poczuł się – jak niegdyś – wielce zakłopotany z powodu rozgłosu, jaki mu towarzyszył, który w jego odczuciu był przedwczesny dla kogoś, kto dopiero rozpoczynał karierę literacką. W obszernym liście, napisanym pod wieczór 1&nbsp;marca, w pokoju oddalonym ledwie kilka kroków od hotelu, w którym zamieszkała Ellen, wyjawił jej swe wątpliwości. Ich źródłem nie była tylko jego niedojrzałość, potrzeba przebywania przed długi czas w głębi ciemnej ziemi, zanim nasiona będą mogły wypuścić pierwsze pędy; owładnęło nim uczucie, iż jego poezja nie może docierać do mas, jest bowiem przeznaczona jedynie dla niewielkiego kręgu ludzi, którzy muszą się w nią wsłuchiwać z własnej woli. Prezentowanie jej tłumom musi prowadzić do nieporozumień. »Pozostać do pewnego stopnia nieznanym jest dla mnie o wiele ważniejsze aniżeli mój powszedni chleb&nbsp;… jestem jeszcze tak daleko od prawdziwego dzieła, wciąż muszę uczyć się pracować&nbsp;… Zrobiłem pierwszy krok, to prawda, o tym ludzie mogą wiedzieć&nbsp;… lecz nie należy się im narzucać: nic to nie będzie znaczyć dla tych, którzy nie są tego spragnieni.« W Pradze – pisał dalej w liście do Ellen – może ona swobodnie rozprawiać o swym »dziecku«, lecz będąc wśród »innych« winna zachować ostrożność i mówić jedynie o tym, co naprawdę osiągnął. Ów brak ufności we własne siły był dla dobrodusznej Ellen czymś zgoła niezrozumiałym; wszelako otrzymała przynajmniej jego błogosławieństwo na drogę do Pragi, dokąd wyruszała »niczym szczodrobliwy anioł«, zanoszący cierpiącemu ojcu wyrazy uznania dla jedynego syna.</p>

<p>Josef Rilke nie mógł niestety wysłuchać jej prelekcji; niemniej Ellen nie omieszkała złożyć mu wizyty, sprawiając tym niekłamaną radość, która znalazła swój wyraz w jego listach do syna. »To, co tak bardzo, choć bez nadziei, starałem się uczynić – przekonać ojca o słuszności mego postępowania – Ty ostatecznie osiągnęłaś dzięki Twej głębokiej ufności, jaką we mnie pokładasz.« Uczucie doznanej ulgi, uregulowany tryb życia, jaki prowadził korzystając z wygód sanatorium, pogodna myśl, że w najbliższej przyszłości nie zabraknie mu pieniędzy – wszystko to napełniło go poczuciem błogiej szczęśliwości, jakiej nie zaznał już od dawna. List, który otrzymał od Ewy Solmitz, młodej wielbicielki Ellen Key, był dlań »niczym śpiew kosów, budzący mnie o poranku«; odpisał jej później, iż »było w nich przeczucie czegoś odległego, co ma nadejść, dni i nocy zwiastujących jasność i przemianę«. Ellen zaś, podróżującą z odczytami przez Wiedeń i Niemcy, wyobrażał sobie jako »wiatr, niosący zapach nieznanych, odległych krain, budząc, głos za głosem, niezliczone pieśni życia&nbsp;…« Radość sprawił mu, rzecz jasna, wspaniałomyślny gest Ellen, która przekazała mu dochód z odczytu wygłoszonego w Pradze, za co poeta należycie jej podziękował.</p>

<p>Tymczasem Rainer zaczął rozważać publikację nowego, ukończonego już utworu – swych <em>Modlitw</em>. Lou, w ręce której »złożone« były owe wiersze, zgodziła się je zwrócić z myślą o wydaniu ich drukiem. 13&nbsp;kwietnia Rilke napisał list do wydawnictwa Insel, w którym przypomniał, iż rok wcześniej obiecał był przedłożyć nowy utwór. Ciąg dalszy prozatorskich <em>Powiastek o Panu Bogu</em> nie był jeszcze gotów, za to ukończył pracę nad nowym tomem wierszy. »Jest to obszerny, zakreślający rozległy krąg cykl poetycki, kryjący w sobie wszystko to, co najlepsze spośród moich prac od czasów opublikowania przed dwoma laty mego ostatniego zbioru poezji.« Tom ów autor chciał opatrzyć tytułem <em>Księga godzin</em> (<em>Das Stunden–Buch</em>), »Pierwsza, druga i trzecia księga Modlitw«. Jako że zmarł poprzedni dyrektor wydawnictwa, von Poellnitz, propozycja została przyjęta przez Carla Poeschla, który obecnie piastował to stanowisko pospołu z Antonem Kippenbergiem. Rilke zobowiązał się przygotować rękopis do druku przed nastaniem maja; do tego czasu zamierzał przeprowadzić się do Berlina.</p>

<p>Jego przyszłość zatem zaczynała rysować się w jasnych barwach. Ellen Key, przebywająca w owym czasie w Wiedniu, myśląc jak zawsze praktycznie, wpadła na pomysł, by zwrócić się do Ministra Edukacji z prośbą o przyznanie poecie stypendium. Rilkemu zasugerowała, aby podanie przesłał najpierw Marie Herzfeld, mieszkającej w Wiedniu tłumaczce Jacobsena i innych pisarzy skandynawskich, która mogła służyć mu radą w wyborze stosownej formy wniosku. Tej sprawie Rainer poświęcił kilka ostatnich dni pobytu w sanatorium; podanie zostało przesłane do Wiednia zanim jeszcze poeta wyruszył 19&nbsp;kwietnia do Berlina. Nie mógł pozwolić na to, by ominęła go sposobność otrzymania stypendium, dzięki któremu byłby w stanie podjąć zaplanowane studia. Słowa zachęty nadeszły również od Augusta Sauera, jego dawnego profesora z Pragi. Nadzieję na pomyślną przyszłość dawały propozycje wygłoszenia na jesieni odczytów w Dreźnie i Pradze, które Rilke od razu przyjął. Prelekcje te miały, rzecz jasna, dotyczyć Rodina. Kiedy Simmel wyjawił mu zamiar złożenia Rodinowi wizyty, którego dziełom poświęcił niegdyś swój esej, Rilke nie omieszkał przy tej okazji donieść mistrzowi o własnych planach.</p>

<p>Rainer i Klara przykładnie poddawali się kuracji, spędzając niewiele czasu na rozrywkach. Wśród pacjentów sanatorium znaleźli kilka osób, w których towarzystwie mogli spędzać miłe, spokojne godziny – należały do nich Anna Schewitz–Hellmann, artystka z Rygi, która naszkicowała węglem frapujący portret Rilkego, oraz jej przyjaciółka Alice Dimitriewa; wśród nich była również starsza wiekiem dama, hrabina Luise von Schwerin, z domu Nordeck zur Rabenau, która podczas swego krótkiego, tygodniowego pobytu w sanatorium okazywała wyjątkowe zainteresowanie młodym małżeństwem. Być może Rilke instynktownie wyczuł, iż w niej mógłby znaleźć swego mecenasa; nie ulega natomiast wątpliwości, że pociągało go jej arystokratyczne pochodzenie. Wiedziony swą wiecznie niezaspokojoną ciekawością i pragnieniem zgłębiania historii starych rodów, starał się dowiedzieć o niej jak najwięcej. »Miła kobieta, która, poznawszy nas, okazywała nam wiele uprzejmości« – napisał do Ellen Key. Nie omieszkał przesłać hrabinie listu z wyrazami »wdzięczności i miłości – nie, tylko miłości«, który doręczono jej po powrocie do Friedelhausen, rodowej siedziby, położonej nieopodal Gießen.</p>

<p>Zanim oboje wyjechali z sanatorium – Klara do Worpswede, Rainer zaś do Berlina – ku swemu zaskoczeniu poeta otrzymał kartkę pocztową z pozdrowieniami od Lou oraz Ellen Key, bawiącej z wizytą w Getyndze. Tuż przed odjazdem skreślił list do Lou, w którym wyraził nadzieję, iż będzie ona w stanie nieco »skorygować« jego obraz, jaki Ellen z pewnością jej przedstawi w swej »niewybrednej dobroci«. Rilke wyruszył w drogę do Berlina, chociaż Simmel miał zamiar pozostać jeszcze przez jakiś czas w Paryżu. Prosił też Lou, by niezwłocznie przesłała mu manuskrypt jego <em>Modlitw</em>, gdyż zależało mu, aby na czas przygotować maszynopis.</p>

<p>Owa ekscytacja poety wydaje się czymś niezrozumiałym, trudno było bowiem przypuszczać, iż Rilke zdoła wytrwać niezłomnie w swym postanowieniu oraz przywyknąć do miejskiego życia i akademickiego toku zajęć, nawet wówczas, gdyby zastał w Berlinie profesora Simmla. Po zakończeniu wyczerpującej kuracji czuł się do tego stopnia znużony, że w środku dnia morzył go sen. I rzeczywiście, zaledwie kilka dni wytrwał na tym »postrzępionym obrzeżu wielkiego miasta«. W jakimś nagłym porywie na krótko przed Wielkanocą zdecydował wyjechać z Berlina i zawitać u Klary w Worpswede jako »niespodziewany gość«, zamierzając jednakże powrócić do stolicy, kiedy tylko poczuje się lepiej.</p>

<p>W istocie, Rainer sądził, że dopóty nie będzie mógł patrzeć ufnie w przyszłość, dopóki znów nie spotka się z Lou. Minęły już cztery lata odkąd, pełen niepokoju z powodu przestrogi zawartej w »Ostatnim przywołaniu«, opuścił jej świat; niemalże dwa lata na próżno błagał, by dopomogła mu swą obecnością. Kiedy teraz w swej »szarej celi« w Worpswede na powrót trzymał w rękach starą, czarną książkę, do której wpisywał niegdyś pierwsze »Modlitwy«, znów przeżywał chwile spędzone wspólnie z Lou, »utkane z radości, z odnalezienia się na nowo, z tęsknoty, wdzięczności, oddania i pokrzepienia« – był to niejako przedsmak spotkania z »jedynym człowiekiem na świecie, z którym mógłbym naprawdę mówić«, spotkania, którego teraz właśnie potrzebował bardziej niż kiedykolwiek przedtem. Do tej pory nie miał w sobie dość siły, by odzyskać pewność siebie. Przygotowanie książki do druku, któremu poświęcił pierwsze tygodnie pobytu w Worpswede, wydawało mu się ceremonią oczekiwania, bowiem poezje te należały do Lou »jak dawne dzieciństwo, wciąż trwające«.</p>

<p>19&nbsp;maja, po przesłaniu do wydawnictwa Insel odpisów wierszy wraz z dokładnymi wskazówkami dotyczącymi formatu książki, Rainer mógł zwrócić Lou rękopis. Dołączony doń list znów wypełniają słowa rozpaczy: »Z biegiem lat wszystkie moje próby stworzenia sobie normalnego bytu, wszystkie usiłowania, żeby prowadzić zdrowszy tryb życia, skierowany tylko ku temu, żeby uczynić je lżejszym, ułatwiającym pracę, stały się same, Bóg wie w jaki sposób, najcięższym trudem, obowiązkiem, zajęciem pochłaniającym wszystkie me siły i czas, powołaniem.&nbsp;… Jakby ktoś ustawicznie zmieniał kostiumy, wciąż się przygotowywał do występów, a tymczasem stał już na scenie i kurtyna poszła w górę. Czyż nie pozostaje raczej tylko to jedno: grać dalej, nie zważając na nic?« Jego »zwariowany, głupi list« – jak sądził – na pewno nie wzbudzi w niej chęci, by przywołać go do siebie. Lecz kiedy dotarł do niego krótki list od Lou z zapytaniem, czy mógłby przyjechać do niej w tygodniu Zielonych Świątek, nie dowierzał swemu szczęściu. Ufał, że będzie to dla niego błogosławiony rok, »że przyniesie mi wiele dobrego, skoro mnie rzeczywiście <em>zechce obdarzyć tym Jednym Jedynym</em>«. Wszystko inne stało się nieistotne. Berlin został obecnie »zamknięty w nawiasie«, Rainer żył wyłącznie myślą o wyjeździe do Getyngi i Loufried. Chciałby posłuchać kilku wykładów uniwersyteckich, traktując je jako pewne przygotowanie do poważnych studiów, które miał zamiar rozpocząć jesienią. Lecz dwa czy trzy dni spędzone z przyjaciółką rozjaśnią jego myśli i pozwolą mu powziąć słuszną decyzję. Pobyt w Getyndze »sprawi, iż moje plany nabiorą pod każdym względem jasności i wyrazistości. Moi przyjaciele muszą okazać mi anielską cierpliwość, nieprawdaż? Wszak mam nadzieję, że się poprawię.«</p>

<p>Cokolwiek Klara sądziła o jego niecierpliwym wyczekiwaniu na spotkanie z Lou, jej własne myśli na temat nadrzędnej roli »pracy« w życiu artysty tak bardzo były zgodne z poglądami męża – jej listy mogłyby wyjść spod jego pióra – że nie widziała w tym nic niezwykłego, jeżeli każde z nich będzie wieść samodzielne życie. Podczas pobytu w Worpswede Rainer wynajął osobny pokój do pracy, skądinąd zajmując wspólnie z żoną mieszkanie, które ona najmowała. Niemniej – jak pisał w liście do Lou – nie czuł się tam jak »u siebie w domu« i nic nie było w stanie go zatrzymać, odkąd ona zaprosiła go do Getyngi. Dwukrotnie udał się na krótko do Oberneuland, by zobaczyć Ruth; mimo iż po latach miło będzie wspominał ich wspólne poszukiwania wielkanocnych jajek, to jednak uczucia ojcowskie nie były dlań źródłem radości. Jakkolwiek był człowiekiem delikatnym i taktownym oraz starał się pomagać Klarze, jak tylko potrafił, to jednak nie zwlekał z wyjazdem do Getyngi, gdzie zawitał 13&nbsp;czerwca.</p>

<p>Odkąd Luise von Schwerin powróciła do swej rezydencji w Friedelhausen, Rilke utrzymywał z nią stały kontakt listowny. Jej uprzejme, pełne życzliwych słów listy, do których często dołączała książki lub też – z myślą o Klarze – publikacje poświęcone Rodinowi, napełniły go uczuciem, iż przyjęto go do rodzinnego grona hrabiny, które tworzyli jej córka Gudrun, żona biologa Jacoba von Uexküll, macocha Julie von Nordeck oraz siostra Alice Faehndrich, właścicielka willi na Capri, gdzie hrabina zamierzała spędzić część lata. Interesowały ją wszelkie jego plany i zamierzenia; napomknęła również, iż wkrótce zaprosi go w gościnę na zamek Friedelhausen. Rainer obiecał powiadomić ją o wszystkim, kiedy zasięgnie rady swej »rozważnej, drogiej przyjaciółki« w Getyndze. Wciąż nie był zdecydowany, czy pozostać w Berlinie, lecz ze słów hrabiny wywnioskował, iż Uexküll może służyć mu pomocą i radą, jeśli tylko będzie mógł spotkać się z nim podczas nadchodzącego lata.</p>

<p>Spotkanie z Lou – zgodnie z oczekiwaniami poety – dodało mu otuchy i przywróciło wiarę we własne siły. Lou, przez wzgląd na wątłe zdrowie, nie mogła jeszcze opuszczać domu, toteż Rainer podejmował długie, samotne wędrówki po lesie, porastającym górujące nad miastem wzgórze Hainberg. Pod wpływem odmiennego otoczenia tudzież dzięki urokowi oddanej sobie przyjaciółki, sam doznawał wewnętrznej przemiany. »Nieraz budzi się w nas pragnienie, abyś przebywała tu z nami« – pisał do Klary – »kiedy przesiadujemy w ogrodzie i zagłębiamy się w lekturze, albo toczymy dysputy o wszystkich tych rzeczach, którymi Cię ongi nierzadko zamęczałem, a które wydają mi się obecnie lżejsze, a przynajmniej możliwe do uniesienia&nbsp;… Jak dobrze się stało&nbsp;… że tu przyjechałem. Nigdy nie przeczuwałem, że może tu być tak pięknie; potrzebowałem tego bardziej, niż sądziłem«. Zniknęło gdzieś jego przygnębienie i znużenie, z którego nie potrafił się otrząsnąć od chwili powrotu z Drezna. Nie wiadomo, jakich praktycznych rad udzieliła mu Lou; w każdym razie wyruszył w drogę do Berlina, gdzie spotkał się z Simmlem, z którym przypuszczalnie przedyskutował swoje plany dotyczące studiów. Obaj rozmawiali także o Rodinie, dzieląc się wrażeniami, jakie pozostawił na nich rzeźbiarz. Podczas trzech ostatnich tygodni semestru Rainer słuchał kilku wykładów profesora. Owładnęło nim uczucie, iż oto wraz z nadciągającą zimą nastanie dla niego czas studiowania. W trakcie wakacji umówił się na ponowne spotkanie z Lou, która wybierała się z odwiedzinami do swej przyjaciółki mieszkającej w Treseburgu w górach Harzu; w sierpniu zaś oczekiwano go na zamku Friedelhausen. Wydawało się, iż bezwolnie poddawał się biegowi wydarzeń, jak gdyby wyczekując jakiegoś znaku, jakby gestu niewidzialnej ręki, która pokieruje jego losem i wskaże mu właściwy kierunek.</p>

<p>Zwrot nastąpił wraz z nieoczekiwanym nadejściem listu, jaki doręczono mu 19&nbsp;lipca w Treseburgu, kiedy właśnie zastanawiał się, czy po wyjeździe Lou będzie w stanie wytrzymać w tej okolicy, nawiedzanej przez coraz większą rzeszę turystów. Jego znajoma, aktorka Gertrud Eysoldt, złożyła wizytę Rodinowi, przekazując rzeźbiarzowi pozdrowienia poety. Obecnie sam mistrz napisał list do swego »bien cher ami«, pełen wyrazów podziwu dla artysty, »który dzięki swym dziełom oraz talentowi zyskuje wszędzie tak doniosły wpływ. Czuję, że muszę przesłać Panu te wyrazy przyjaźni i wsparcia dla Pańskiego ducha pracy.« Rainer i Klara często przywoływali w nim czułe wspomnienia. »Travail, courage, intelligence modérée, pour que ces biens ne se surmènent pas&nbsp;… A vous de cœur&nbsp;…« Rilke często rozmyślał o Rodinie, nie tylko przez wzgląd na liczne dzieła rzeźbiarza, jakie miał sposobność podziwiać w Kopenhadze i Berlinie, lecz również dlatego, że jego mistrzostwo w opanowaniu warsztatu pozostało dla poety ideałem, do którego nieustannie dążył. Łatwo sobie wyobrazić, jak wielkie wrażenie – właśnie w tym czasie – wywarła na Rilkem owa pełna otuchy i zachęty wiadomość od Rodina. Rainer postanowił wyjechać we wrześniu na krótko do Paryża, zanim poświęci się swym studiom. »Pragnę znów Pana zobaczyć« – pisał do Rodina – »po wszystkich tych latach, by raz jeszcze zaczerpnąć owego subtelnego powietrza i poczuć twórczy wiatr, który dmie ze wzgórz Pańskiego dzieła«.</p>

<p>Pozostałe tygodnie lata minęły szybko w oczekiwaniu na wyjazd do Paryża. Pod koniec lipca, w drodze do Friedelhausen Rainer zatrzymał się na krótko w Kassel, jednak nie znalazł tam nic interesującego poza kilkoma obrazami pędzla Rembrandta, wystawionymi w galerii malarstwa; następnie podążył do Marburga, gdzie podziwiał wspaniałą gotycką architekturę zamku oraz Elisabethkirche. Przez pierwszą połowę sierpnia w Friedelhausen gościła również Klara, zanim na wieść o nagłej śmierci swego ojca wyjechała do Bremy. Na zamku podjęto ich w serdecznej, pełnej ciepła atmosferze, roztaczając nad nimi opiekę arystokratycznego mecenatu, w czym Rilke zawsze wielce gustował. Gościna u hrabiny von Schwerin, tuż po spotkaniu z Lou, przyniosła poecie ukojenie, którego na próżno szukał w Worpswede. »Całe moje życie, całe moje jestestwo« – pisał z wdzięcznością do hrabiny – »przeniknęło przez Friedelhausen niczym rwąca rzeka, przepływająca przez ciepło skąpanego słońcem krajobrazu, rozwidlając się i poszerzając, połyskując blaskiem wszystkich swych fal.« W czasie swego pobytu prowadził rozległą korespondencję z wydawnictwem Insel na temat formatu i zdobień książkowego wydania <em>Księgi godzin</em>. Ostatecznie zdecydowano się umieścić na okładce motyw pochodzący ze starego weneckiego druku, przedstawiający źródło o trzech strumieniach; miały one reprezentować trzy księgi cyklu. Jeszcze przed wyjazdem z Friedelhausen udało mu się ukończyć jej korektę.</p>

<p>W kręgu przyjaciół domu von Schwerin Rilke poznał również Karla von der Heydt – bankiera, pisarza i miłośnika sztuki – oraz jego żonę Elisabeth, którzy prosili go, by w drodze do Paryża zatrzymał się w ich domu w Godesbergu. Rodin, któremu Rainer zaproponował termin spotkania, odpowiedział telegraficznie, iż z radością oczekuje go u siebie po 7&nbsp;września. Wkrótce potem nadszedł list, w którym sekretarz rzeźbiarza zapraszał poetę, by zamieszkał w Meudon: »M.&nbsp;Rodin tient à ce que vous restiez chez lui pour pouvoir parler.« Wieść ta przeszła jego najśmielsze oczekiwania; niezwłocznie zgodził się przyjąć zaproszenie i pozostać u Rodina przynajmniej przez część swego pobytu w Paryżu. »On naprawdę tak sądzi, to jego wola, wszystko się ułoży« – Rainer zwierzał się żonie. »Napisałem mu, iż wyrażam zgodę na kilka dni, gdyż obawiałem się, że sprawię zbyt wiele kłopotu Madame Rodin; lecz myślę, iż to się w najprostszy sposób pokaże, jak długo będę się mógł u niego zatrzymać&nbsp;… Ogarnia mnie wewnętrzna radość na myśl o bliskości i poufałości, z jaką przyjdzie mi obcować z nim każdego dnia, jak również o małej Villa des Brillants i otaczającym ją ogrodzie, skąd roztacza się daleki widok.« Spędziwszy kilka dni w gościnie u von der Heydtów, którzy prosili go, by wybrał do ich pokaźnej kolekcji także którąś z rzeźb Rodina, Rilke wyruszył w drogę do Paryża. Do stolicy Francji przybył 12&nbsp;września roku&nbsp;1905.</p>

<p> »Jestem samym Oczekiwaniem – cóż się stanie?«</p>

<p> »Trzeba pracować każdego dnia, nic tylko pracować«</p>

<p> »Pracować, to znaczy żyć nie umierając«</p>

<p> Tytuł zbioru w przekł. M. Jastruna. Inne wersje tytułu: <em>Nowe wiersze</em> (w przekł. A. Pomorskiego); <em>Wiersze nowe</em> (w przekł. W. Hulewicza) (przyp. tłum.).</p>

<p> »Żyć i pracować wedle Pańskiego wzniosłego przykładu«</p>

<p> Dziś Oslo, stolica Norwegii (przyp. tłum.).</p>

<p> Tytuł w tym brzmieniu przyjęło większość polskich tłumaczy. A. Pomorski jednakże proponuje przełożyć go następująco: »Modlitewnik. Z trojga ksiąg złożony.« (przyp. tłum.).</p>

<p> »wielce drogiego przyjaciela«</p>

<p> »Pracy, odwagi, wyważonej inteligencji, aby dobra te nie wyczerpały się&nbsp;… Z całego serca&nbsp;…«</p>

<p> »M. Rodin nalega, by zatrzymał się Pan w jego domu, chciałby bowiem porozmawiać.«</p>

<p>Paryż, Rzym i Szwecja 1902 – 1905</p>

<p>PAGE </p>

<p>PAGE 235</p>

<p>PAGE </p>

<p>PAGE 238</p>

<p>Paryż, Rzym i Szwecja 1902 – 1905</p>

<p>Motto: <em>Br.</em> 2: 43</p>

<p>1</p>

<p>Motto: <em>Br.</em> 2: 57</p>

<p> Ibid., 21–2</p>

<p> <em>Br.</em> 8: 246, 247</p>

<p> Koniec siepnia 1902 (cyt. Sieber, RA)</p>

<p> <em>Br.</em> 8: 250–3</p>

<p> <em>Br.</em> 42: 18</p>

<p> 24.9.1902 (cyt. Sieber2)</p>

<p> 6.9.1902 (KB)</p>

<p> Do Oskara Zwintschera, 18.10.1902 (cyt. Schnack, 153)</p>

<p> <em>Br.</em> 16: 16–18</p>

<p> <em>Br.</em> 2: 52; <em>Br.</em> 8: 294</p>

<p> <em>SW</em> III, 757; <em>SW</em> I, 400, 398 (ostatni fragm. w przekł. M. Jastruna)</p>

<p> <em>SW</em> I, 505 (przeł. M. Jastrun)</p>

<p> <em>SW</em> V, 145</p>

<p> <em>SW</em> V, 200</p>

<p> Do wydawnictwa Greiner&amp;Pfeifer, Stuttgart, 27.1.1903 (Stargardt 620, 88)</p>

<p> <em>Br.</em> 48: 89</p>

<p> <em>Br.</em> 8: 304</p>

<p> PMB, 334, 309</p>

<p> <em>SW</em> III, 769, 768</p>

<p> <em>Br.</em> 13: 12</p>

<p> <em>Br.</em> 8: 344</p>

<p> <em>SW</em> I, 343–66 (Wiersz »Biegnę w twym granicie&nbsp;…« w przekł. A. Pomorskiego, wiersz »Każdemu daj śmierć jego własną, Panie…« w przekł. M. Jastruna)</p>

<p> <em>Br.</em> 8: 436</p>

<p> Lou Andreas–Salomé do Ewy Cassirer, 5.3.1933 (SLB)</p>

<p> <em>Br.</em> 8: 321</p>

<p> Do Gerharta Hauptmanna, 17.6.1903 (StBPKB)</p>

<p> <em>Br.</em> 31: 56–7 (fragm. listów w przekł. W. Markowskiej)</p>

<p> Ibid., 58–9 (fragm. listów w przekł. W. Markowskiej)</p>

<p> Ibid., 62–4 (fragm. listów w przekł. W. Markowskiej)</p>

<p> <em>SW</em> V, 145</p>

<p> <em>Br.</em> 31: 65–74 (fragm. listów w przekł. W. Markowskiej)</p>

<p> Ibid., 76–8 (przeł. W. Markowska)</p>

<p> Ibid., 79 (przeł. W. Markowska)</p>

<p> Ibid., 96–8 (fragm. listów w przekł. W. Markowskiej)</p>

<p> Ibid., 105, 103 (fragm. listów w przekł. W. Markowskiej)</p>

<p> Do Ellen Key, 25.7.1903 (KB)</p>

<p> <em>Br.</em> 31: 118 (przeł. W. Markowska)</p>

<p>2</p>

<p>Motto: KB</p>

<p> <em>Br.</em> 13: 28</p>

<p> Do Ellen Key, 3.11.1903 (KB)</p>

<p> <em>Br.</em> 2: 131</p>

<p> <em>Br.</em> 31: 121</p>

<p> <em>Br.</em> 48: 257</p>

<p> 16.1.1904 (cyt. Schnack, 175–6)</p>

<p> 14.2.1904 (KB)</p>

<p> <em>SW</em> I, 542, 549, 540</p>

<p> <em>Br.</em> 31: 139 (fragm. listów w przekł. W. Markowskiej)</p>

<p> Ibid., 145, 160 (fragm. listów w przekł. W. Markowskiej)</p>

<p> Ibid., 139, 146, 145 (fragm. listów w przekł. W. Markowskiej)</p>

<p> Ibid., 154, 157, 158 (fragm. listów w przekł. W. Markowskiej)</p>

<p> Ibid., 160, 162 (fragm. listów w przekł. W. Markowskiej)</p>

<p> Ibid., 174 (fragm. listów w przekł. W. Markowskiej)</p>

<p> 10.5.1904 (KB)</p>

<p> 30.5.1904 (KB)</p>

<p> <em>Br.</em> 31: 177 (fragm. listów w przekł. W. Markowskiej)</p>

<p> Do Ernsta Norlinda, 14. oraz 20.6.1904 (LUL)</p>

<p> <em>Br</em>. 31: 177 (fragm. listów w przekł. W. Markowskiej)</p>

<p> Ibid., 177–8 (fragm. listów w przekł. W. Markowskiej); <em>Br.</em> 2: 170</p>

<p>3</p>

<p>Motto: KB</p>

<p> <em>Br.</em> 9: 11</p>

<p> Ibid., 14</p>

<p> 27.6.1904 (KB)</p>

<p> Lipiec 1904 (cyt. Sieber, RA)</p>

<p> <em>Br.</em> 9: 21</p>

<p> Dziennik Ernsta Norlinda (nie publikowany, zredagowany w języku niemieckim maszynopis, LUL)</p>

<p> 26.6.1904 (KB, cyt. Reidar Ekner, »Rainer Maria Rilke, Ernst Norlind och Hans Larsson«, <em>Nordisk Tidskrift för vetenskap, konst och industri</em>, 3 (1965), 128)</p>

<p> <em>Br.</em> 9: 11</p>

<p> <em>Br.</em> 31: 178 (fragm. listu w przekł. W. Markowskiej)</p>

<p> <em>Br.</em> 9: 38, 39</p>

<p> Ibid., 39, 40, 47</p>

<p> <em>Br.</em> 13: 50, 47</p>

<p> <em>Br.</em> 16: 41</p>

<p> <em>Br.</em> 31: 180 (fragm. listu w przekł. W. Markowskiej)</p>

<p> Dziennik Ernsta Norlinda (LUL)</p>

<p> Cyt. Wydenbruck, 111–12</p>

<p> 23.9.1904 (LAG)</p>

<p> <em>Br.</em> 31: 186 (przeł. W. Markowska)</p>

<p> <em>Br.</em> 9: 54; do Gibsonów, 6.10.1904 (LAG)</p>

<p> <em>Br.</em> 31: 183–5 (fragm. listu w przekł. W. Markowskiej)</p>

<p> Ibid., 185–7 (fragm. listu w przekł. W. Markowskiej)</p>

<p> Ibid., 187–9 (fragm. listu w przekł. W. Markowskiej)</p>

<p> <em>Br.</em> 2: 224</p>

<p> Ibid., 225</p>

<p> Cyt. Ekner, 28</p>

<p> Do Ellen Key, 2.11.1904 (KB)</p>

<p> <em>Br.</em> 2: 227, 229–30</p>

<p> Ibid., 226</p>

<p> <em>Br.</em> 31: 192 (fragm. listu w przekł. W. Markowskiej)</p>

<p> Ibid., 194 (fragm. listu w przekł. W. Markowskiej)</p>

<p> 29.11.1904 (KB)</p>

<p> <em>Br.</em> 48: 281</p>

<p>4</p>

<p>Motto: <em>Br.</em> 9: 78</p>

<p> Do Jimmiego Gibsona, 18.12.1904 (LAG)</p>

<p> <em>Br.</em> 31: 196 (fragm. listu w przekł. W. Markowskiej)</p>

<p> Do Jimmiego Gibsona, 18.12.1904 (LAG)</p>

<p> 6.1.1905 do Ellen Key (KB) oraz do Jimmiego Gibsona (LAG); do Jimmiego Gibsona, 26.2.1905 (LAG)</p>

<p> Do Ellen Key, 15.2.1905 (KB)</p>

<p> <em>Br.</em> 31: 196–8 (fragm. listu w przekł. W. Markowskiej)</p>

<p> 19.1.1905 (LAG)</p>

<p> 2.3.1905 (KB)</p>

<p> Do Ellen Key, 9.3.1905 (KB)</p>

<p> Do Ewy Solmitz, 18.3.1905 (SLB)</p>

<p> Cyt. Schnack, 208</p>

<p> Do Ellen Key, 30.3.1905 (KB); do Luise von Schwerin, list nie datowany (cyt. Sieber, RA)</p>

<p> <em>Br.</em> 31: 201</p>

<p> Do Anny Schewitz–Hellmann, 24.4.1905 (DLA)</p>

<p> <em>Br.</em> 31: 204, 203, 200 (fragm. listu w przekł. W. Markowskiej)</p>

<p> Ibid., 203–6 (fragm. listu w przekł. W. Markowskiej)</p>

<p> Do Ellen Key, 7.6.1905 (KB)</p>

<p> <em>Br.</em> 31: 206 (fragm. listu w przekł. W. Markowskiej)</p>

<p> <em>Br.</em> 9: 75, 71</p>

<p> Ibid., 75–6</p>

<p> Ibid., 81–2</p>

<p> <em>Br.</em> 16: 45</p>

<p> <em>Br.</em> 9: 86</p>

<p> <em>Br.</em> 2: 250</p>

<p> Ibid., 251</p>

<h2>IV</h2>

<h2>Francja, Italia i Afryka Północna</h2>

<h2>1905 – 1911</h2>

<p>… ten, który miał tę myśl niepokojącą, musi zacząć robić coś z tych zaniedbanych rzeczy&nbsp;… będzie musiał usiąść&nbsp;… i&nbsp;pisać dzień i noc.</p>

<p><em>(Malte Laurids Brigge)</em></p>

<p><strong>1</strong></p>

<p>Panuje tu atmosfera pracy, całkowitego oddania się swemu dziełu, niewątpliwie mogę się tu nauczyć tego, czego mi tak brak.</p>

<p>(Do Lou Andreas–Salomé, 14.11.1905)</p>

<p>Przybywszy do Paryża Rilke zatrzymał się najpierw w hotelu, by na powrót przywyknąć do tego miasta, zanim 15&nbsp;września przeniósł się do Meudon. Trzy lata przeminęły niczym jeden dzień; Paryż pozostał taki sam, »pewny siebie jak niegdyś« – lecz Rilke, nabrawszy ufności w swe siły, nie odczuwał już, jak dawniej, strachu i przerażenia. Kiedy znów zachodził do wegetariańskiej restauracji, przesiadywał w Ogrodzie Luksemburskim czy też patrzył z balkonu swego pokoju, jak szarość zmierzchu opada nad Sekwaną, towarzyszyło mu uczucie, jakby przeniósł się w przeszłość, do czasów swego pierwszego pobytu we francuskiej stolicy; tym razem jednak w jeszcze większym napięciu oczekiwał spotkania z Rodinem. Nie przyniosło mu ono rozczarowania. »Przyjął mnie, nie dość powiedzieć serdecznie« – pisał do Klary pierwszego wieczoru po przybyciu do Meudon – »było to niczym powitanie kogoś, kto powracał gęsto porosłą ścieżyną do swego ukochanego miejsca, źródła, które podczas jego nieobecności szumiało, żyło, lśniło dniem i nocą&nbsp;…« Rodin widział niedawno przekład monografii Rilkego »i nagrodził mnie największym z możliwych zaszczytów: moją książkę postawił pośród własnych dzieł«.</p>

<p>Od dnia, kiedy Rilke po raz pierwszy zachwycił się rzeźbami Rodina, jego listy pełne były hymnów na cześć mistrza; niemniej, żaden z nich nie dorównywał dytyrambom, jakie teraz wyszły spod jego pióra, zawartym w listach do Klary, Ellen Key, Gudrun Uexküll, Luise von Schwerin czy Karla von der Heydt. »On porusza się niczym gwiazda. Przewyższa wszelkie miary&nbsp;… Jego przykład nie ma sobie równych, jego wielkość wznosi się przed nami niczym wieża, bliska, na wyciągnięcie ręki, a jego dobroć&nbsp;… podobna do białej ptaszyny, która krąży nad człowiekiem, migocąc skrzydłami, nim ufnie spocznie na jego ramionach&nbsp;… Często ogarnia mnie uczucie, iż jest on tym jedynym, dla którego Bóg każe słońcu wędrować po nieboskłonie&nbsp;… iż on jest tym jedynym, którego Bóg zna, albowiem nikt prócz niego nie odbiera wszystkich zjawisk w taki sposób, nie kocha wszystkiego, nie poświęca się z tak głęboką pokorą, która sama z siebie przyobleka się we wzniosłość, dostojność, majestat – to znaczy w harmonię&nbsp;…«</p>

<p>W Meudon wiele się zmieniło. Obok muzeum Rodin polecił wznieść szereg mniejszych pawilonów, spośród których jeden oddano do dyspozycji Rilkego – mieściły się w nim trzy wygodnie urządzone pokoje, z okien zaś roztaczał się malowniczy widok na dolinę Sèvres. Nagromadzono tam znacznie więcej »rzeczy«; domy, korytarze, atelier, ogrody pełne były cudów sztuki antycznej, wśród nich zaś stały rzeźby Rodina, pozdrawiające się nawzajem jak członkowie jednej rodziny. Mistrz spędzał długie godziny rozmawiając z Rainerem, snuł opowieści o wczesnym okresie pobytu w Brukseli, a także o tym, jak dzięki rysowaniu w plenerze nauczył się obserwować naturę i utożsamiać z krajobrazem. Rodin zabrał go do Wersalu, a pewnego dnia zaprosił również na obiad, do którego zasiedli w towarzystwie Carrière’a oraz pisarza Charlesa Morice’a. Owe pierwsze dni pobytu u Rodina całkowicie pochłonęły Rilkego, »przez cały czas jestem z nim lub wśród jego dzieł«. Wieczorami, kiedy rzeźbiarz wracał ze swego atelier, mieszczącego się przy rue de l’Université, obaj przesiadywali w ogrodzie, przyglądając się łabędziom pływającym po stawie, i wiedli dysputy »o poważnych, zasadniczych sprawach, jak dwoje przyjaciół&nbsp;… w godzinę zmierzchu o tak niezwykłej harmonii i głębi (przez którą przenikały powolne ruchy łabędzi niczym żyły w pięknym kamieniu), że częstokroć ogarniało mnie przeczucie innego świata, przemienienia&nbsp;…« Kiedy z okna swego domu poeta spoglądał w gwiaździstą noc, widział żwirową dróżkę, prowadzącą na niewielkie wzniesienie, na którym »w fanatycznym milczeniu« stał posąg Buddy – na jego widok Rilke wykrzyknął do Rodina: »c’est le centre du monde«.</p>

<p>Rodin najwyraźniej przywiązywał wielką wagę do krytycznej oceny własnych prac, dokonanej przez Rilkego. Pewnego dnia, oprowadzając go po muzeum, pytał o wrażenia, jakie wywoływały w nim niektóre z rzeźb, po czym na ich cokołach wypisał owe ewokacje. Mistrz zwierzał mu się ze swego uczucia samotności, wyznał również, jak bardzo brakuje mu sekretarza, który byłby zdolny nie tylko zdjąć z niego ciężar korespondencji, lecz także służyć mu pomocą przy urzeczywistnianiu jego dzieła. Rilke wydawał mu się właściwą osobą, toteż pod koniec września zaproponował mu, by pozostał w Meudon jako jego osobisty sekretarz, zapewniając dotychczasowe utrzymanie oraz przyznając dodatkowo 200&nbsp;franków miesięcznej pensji. Przeglądanie korespondencji powinno zajmować mu jedynie kilka godzin dziennie, resztę czasu poeta będzie mógł poświęcić własnej pracy. Był to wspaniałomyślny gest; Rilke, po chwili wahania (przewidywał bowiem, jak bardzo pochłonie go przygotowywanie listów), z radością przyjął tę propozycję. Dzięki niej nie musiał zaprzątać sobie głowy powszednimi troskami, nie mógł też oczekiwać lepszej sposobności po temu, by wreszcie »nauczyć się pracować«. W międzyczasie projekt jego podróży z odczytami zaczął przybierać realne kształty. 23&nbsp;października miał wygłosić je w Dreźnie, zaś 25&nbsp;października w Pradze. Rodin bez słowa sprzeciwu zgodził się na jego wyjazd. Była to w rzeczy samej wymarzona sytuacja dla Rilkego, gdyż doskonale mógł przygotować się do prelekcji; zaczął też odczuwać zbawienny wpływ Rodina i jego bliskości na własną pracę artystyczną.</p>

<p>Kiedy Rainer wyjeżdżał do Drezna, towarzyszyło mu uczucie satysfakcji, bowiem tekst odczytu wydawał mu się o wiele bardziej dojrzały aniżeli książka o Rodinie. Istotnie, powodów do zadowolenia nie brakowało – jego prelekcja spotkała się z owacyjnym przyjęciem publiczności liczącej ponad sześćset osób, co prawda w większości starszych wiekiem, nie zaś młodych, do których pragnął skierować przesłanie Rodina, mówiące o cierpliwości i całkowitym oddaniu się pracy. W Pradze zastał znacznie mniej liczne audytorium, głównie podstarzałe damy, z których – jak donosił Rodinowi – część zasypiała, część zaś jedynie przez ciekawość podnosiła wzrok; do tego paru urzędników, »zmęczonych niekończącymi się dniami wypełnionymi kłopotami z trawieniem«. Niemniej, Rainer uznał swe wystąpienie za udane; po jego zakończeniu dwu czy trzech młodych ludzi podeszło doń, by w milczeniu uścisnąć mu dłoń. »Czuję, że dobrze wykonałem swą pracę, a pewnego dnia znajdę&nbsp;… publiczność, która będzie słuchać moich słów; albowiem wierzę, mocniej niż kiedykolwiek, iż wszystko, co żyje, potrzebuje Pana, że Dobra Nowina Pańskiego istnienia jest niczym Ewangelia, dzięki której nasze dni dotykają wieczności.« W czasie krótkiego pobytu w Pradze większość czasu Rainer spędził z ojcem. Josef Rilke, wciąż jeszcze odczuwający osłabienie po przebytej chorobie, nie mógł wysłuchać prelekcji, wszelako niezależność syna oraz poprawa jego sytuacji materialnej napawały go radością. W istocie, wizyta Rilkego w Pradze stała się dlań czymś w rodzaju tryumfalnego powrotu. Zatrzymawszy się po drodze na krótko w Lipsku, by omówić z wydawnictwem Insel szczegóły wydania <em>Księgi godzin</em>, w pierwszych dniach listopada powrócił do Meudon.</p>

<p>Tymczasem również Klara zdołała zaskarbić sobie życzliwość Rodina. Jakiś czas wcześniej przesłała mu kilka swych prac, które wywarły na mistrzu na tyle korzystne wrażenie, iż wysłał jej depeszę z gratulacjami i zaprosił do Meudon. »Niewielu jest zaiste rzeźbiarzy, którzy potrafią stworzyć coś takiego« – Rodin oznajmił Rilkemu. Klara pozostała w Meudon około miesiąca i mogła pracować w jednym z atelier mistrza. Los obojga małżonków jakby się odwrócił – Rainer miał poniekąd poczucie pewności i bezpieczeństwa, podczas gdy Klara, po śmierci ojca, straciła wsparcie finansowe, które – wypłacane regularnie, acz nie zawsze hojną ręką – wystarczało, by zaspokoić najpilniejsze potrzeby. Jej sytuacja napawała Rainera troską – jednak nie aż do tego stopnia, by gotów był spieszyć jej z pomocą materialną. »Wpierw muszę należycie urządzić sobie życie« – donosił Ellen Key – »zakupić tak wiele niezbędnych rzeczy, i czuję, że powinienem wreszcie zacząć odkładać jakieś oszczędności.« W listach do Ellen – a także do Gibsonów, którzy mieli nadzieję, że wkrótce będzie mógł ich znów odwiedzić – opisywał im swe nowe położenie oraz nadzieje, jakie z nim wiązał. Jego miejsce jest teraz u boku mistrza, »którego przyjaźń cenię sobie na równi z Waszą« – zwierzał się Lizzie. Wszelako jeśliby Klara mogła miast niego skorzystać z ich gościnności i zamieszkać w »złotej izbie« w Furuborgu, znalazłaby tam spokój do pracy i byłaby w stanie zaoszczędzić trochę pieniędzy na czas letniego pobytu w Worpswede. Być może udałoby się jej nawet cokolwiek zarobić, jeśli Jimmy i Lizzie wystaraliby się dla niej o jakieś zlecenia. Popiersie Ellen Key jej dłuta z pewnością znalazłoby nabywcę. Boże Narodzenie zamierzali spędzić wspólnie z Ruth; po nich zaś Rainer mógłby towarzyszyć żonie w drodze do Jonsered, jeśliby udało się – taką żywił nadzieję – zorganizować dla niego w Göteborgu wieczór autorski, podczas którego planował wygłosić prelekcję o Rodinie oraz czytać fragmenty własnych utworów. Wszystko to Rainer uzależniał jednak od wymagań, jakie postawi przed nim Rodin. Niemniej, żadnego z tych przedsięwzięć nie udało się urzeczywistnić. Jakkolwiek Gibsonowie zakupili dla siebie popiersie przedstawiające Rilkego pogrążonego w lekturze, które Klara modelowała podczas pobytu w Friedelhausen, to jednak z różnych powodów nie byli w stanie zaprosić jej do Furuborgu. Ellen Key natomiast wzdragała się pozować Klarze.</p>

<p>Wraz ze zbliżającym się końcem roku w Rilkem zaczęła odżywać wiara w samego siebie. Mając za sobą podróż z odczytami, poeta, pewny swej nowej pozycji, zdawał się przezwyciężać w sobie ową nieśmiałość i zakłopotanie z powodu rozgłosu, jaki mu towarzyszył, z czego jeszcze nie tak dawno zwierzał się Ellen Key. Trzy wiersze napisane w czasie pobytu w Rzymie, które w listopadzie zamieściło na swych łamach czasopismo Fischera <em>Neue Rundschau</em>, zjednały sobie szczere uznanie Hofmannsthala, Wassermanna i innych artystów, których zdanie wielce sobie cenił. Aczkolwiek plan zorganizowania prelekcji lub wieczorów autorskich w Skandynawii spełzł na niczym, niemniej Rilke otrzymał zaproszenie od Herwartha Waldena do Berlina, by tam na początku marca zaprezentował przed publicznością fragmenty własnych utworów. Na prośbę Harrego hrabiego Kesslera, którego niewielki esej o Rodinie pozwolił poecie nieco inaczej spojrzeć na dzieło rzeźbiarza, miał wygłosić odczyt w Weimarze. Rainer żywił nadzieję, iż zdoła wydłużyć trasę swej podróży, tak by odwiedzić Elberfeld, Hamburg, Bremę, być może również Wiedeń. Miała ona przede wszystkim służyć głoszeniu rodinowskiej ewangelii, z przesłaniem której mógłby dotrzeć także do Berlina. Wyrzuty sumienia, które tak go nurtowały, uciszyły się, a wiara w jego posłannictwo została utwierdzona. Swym życiem dowodził, iż można wytrwać w niezłomnym postanowieniu, by zostać tylko i wyłącznie poetą, a mimo to przetrwać. Rodin, w swej »wspaniałej, dojrzałej starości«, emanował »szczęściem, wielkością, zdolnością do pracy, która podnosi wartość każdego dnia i w każdej godzinie przynosi pociechę«. »Tylko naprawdę Wielcy <em>są</em> artystami, w tym ścisłym, wszak jedynym prawdziwym znaczeniu – sztuka stała się dla nich sposobem życia.«</p>

<p>Jak doniosłe i dalekosiężne zmiany zaszły w nim samym, można wyczytać z listów pisanych do Lou w listopadzie – pierwszych po długiej, trwającej od lata przerwie. Zniknęła w nich gdzieś jego bolesna samoanaliza, zatroskanie stanem własnego zdrowia, desperackie chwytanie się wszelkich sposobów ratunku, mnogość planów niemożliwych do urzeczywistnienia – zamiast nich pojawia się rzeczowa, wręcz beznamiętna relacja zaskakujących zdarzeń, jakie zaszły począwszy od sierpnia, jak również opis jego życia w Meudon i Paryżu, w tym wszystkich ważnych dla niego spotkań, w szczególności z belgijskim poetą Emile’em Verhaeren oraz Ignacio Zuloagą. »Niewątpliwie mogę się tu nauczyć tego, czego mi tak brak&nbsp;… Jest w tym krzyk radości, lecz ja chciałbym go podzielić na drobne cząstki, by się długo nimi cieszyć i od czasu do czasu pełną piersią nabierać tchu. A później przeobrazić go w coś rzeczywistego, dostrzegalnego, zamiast by miał się rozpłynąć na próżno.«</p>

<p>Wreszcie mógł mieć nadzieję, że sam urzeczywistni ideał Rodina – że będzie mógł pracować, wytrwale i bez zniecierpliwienia, nad przemianą doświadczeń w rzeczy, które posiadają własne, samodzielne istnienie, nie dążąc przy tym do wyrażenia subiektywnego nastroju czy nieokreślonych tęsknot, rodzących się z kaprysów natchnienia. Przygotowanie korespondencji Rodina (we francuszczyźnie, za którą – jak zwierzał się Lou – »czeka mnie czyściec«) zabierało mu, zgodnie z jego własnymi przewidywaniami, o wiele więcej czasu aniżeli tylko kilka godzin dziennie, jak z początku sugerował mistrz. A jednak podczas tych zimowych miesięcy udało mu się ziścić swój zamiar – kilka <em>Nowych poezji</em>, których zwiastunem był wiersz »Pantera«, przybrało swój kształt artystyczny. Pojawiają się w nich tematy klasyczne i biblijne, niemniej prawdopodobnie to właśnie Budda, stojący u drzwi jego domu, najlepiej obrazuje nową erę jego poetyckiego rozwoju:</p>

<p>Budda</p>

<p>Jak gdyby nasłuchiwał. Tam: przestworze&nbsp;…</p>

<p>Cisza: nie sięga słuch nasz tak wysoko.</p>

<p>A on jest gwiazdą. W wielkim gwiazdozbiorze</p>

<p>świateł, których nie widzi nasze oko.</p>

<p>On jest wszechświatem. Cóż mu po nas? Któżby</p>

<p>spodziewał się, że właśnie nas dostrzeże?</p>

<p>Choćbyśmy jemu oddawali służby,</p>

<p>trwa w swoich głębiach jak leniwe zwierzę.</p>

<p>Bo co u jego nóg nam każe leżeć,</p>

<p>to od milionów lat się w nim obraca.</p>

<p>On, który jest nieświadom naszych przeżyć,</p>

<p>a żyje tym, co od nas się odwraca.</p>

<p>Uznanie, jakie poeta pożądliwie, wręcz bezczelnie, starał się zjednać sobie w latach pobytu w Pradze i Monachium, z czasem samo miało doń przyjść. Będąc sekretarzem Rodina, utrzymywał żywe kontakty z kręgami nie tylko literackimi – pisząc w imieniu Rodina list do Eleonory Duse, Rilke, za namową mistrza, dołączał także własny, w którym opowiadał o sobie i swojej pracy. Z wyrazami podziwu i uznania spotykał się nie tylko w listach od luminarzy literatury, jak Hofmannsthal, czy też w poważnych pracach, jakie zaczęły ukazywać się w Niemczech i Austrii; płynęły one także z ust nieznanych mu jeszcze wielbicieli. Dla Stefana Zweiga był on poetą <em>par excellence</em>, który swym istnieniem »złączony z wiecznością, z dala od ludzi, był jednak spadkobiercą wielkich postaci naszego czasu, Rodina, Tołstoja&nbsp;… obraz godny pozazdroszczenia.«</p>

<p>Również w kontaktach ze swymi wydawcami zdawał się odzyskiwać pewność siebie. Ellen Key już od dawna usilnie nalegała, by zważał, czy zawiera korzystne umowy autorskie, które zapewniłyby mu odpowiedni dochód ze sprzedaży jego książek, jako że – wedle jej przekonania – z pewnością doczekają się sukcesów. Rainer nie omieszkał obecnie wspomnieć o tym w korespondencji z Junckerem oraz z Insel Verlag. Junckera całkiem otwarcie informował o uzgodnieniach z wydawnictwem Insel, dotyczących wznowienia jego <em>Powiastek o Panu Bogu</em> oraz publikacji <em>Księgi godzin</em>. W liście do Poeschla donosił o swym postanowieniu, iż wszystkie jego przyszłe utwory powinny ukazać się nakładem tego samego wydawnictwa: »wszelako takiego, które będzie w stanie zapewnić mi odpowiednie, godziwe wynagrodzenie pieniężne, z czego w mojej sytuacji nie mogę, niestety, zrezygnować.« Nie ulega wątpliwości, iż wydawnictwem tym miał być Insel Verlag, skoro w napisanym wkrótce potem liście do Junckera poeta wspominał wyłącznie o swych »dawniejszych« utworach – nowym wydaniu <em>Die Letzten</em>, <em>Korneta</em>, który miał ukazać się w formie książkowej oraz poprawionej i rozszerzonej edycji <em>Księgi obrazów</em>. Niemniej, również w tym przypadku nalegał na zawarcie odpowiednich umów. Nie znał się – jak się wyraził wobec obydwu wydawców – prawie wcale na interesach i swoją przyszłość składał w ich ręce. Rilke dopiął jednak swego – obydwaj uwzględnili jego życzenie.</p>

<p>Prawdę powiedziawszy, poeta nigdy nie dążył do tego, by – jak pisał w liście do Junckera – żyć ze sprzedaży własnych książek. Pragnął poświęcić się wyłącznie swej sztuce; do tego – jak sądził – powinien mieć możliwość tworzenia – odpowiednie otoczenie oraz skromne, acz nie nazbyt nikłe dochody. »Nie można stworzyć piękna« – twierdził w wykładzie o Rodinie – »można stworzyć jedynie sprzyjające po temu okoliczności.« Jednakże tego, co tworzył – swych książek, kiedy ukazywały się drukiem w zamierzonej przez niego formie – nie traktował jako towaru, którego sprzedaż przynosiłaby mu zyski. Coraz mniej skłonny był również czytać recenzje własnych utworów, które miały wpływ na ich sprzedaż: »są one dla mnie&nbsp;… niczym listy pisane do kogoś innego, których treść nie jest mi przeznaczona«. Wręcz przeciwnie, Rilke uważał swe książki za część siebie samego, ofiarowywał je tym, którzy potrafili docenić ich wartość, rozdawał hojnie wśród przyjaciół i znajomych jak poetyckie »Dary« ze zbioru <em>Adwent</em>. (Istnieje prawdopodobnie więcej sygnowanych i opatrzonych dedykacjami egzemplarzy dzieł Rilkego niż jakiegokolwiek innego porównywalnego autora). Kiedy w grudniu ukazała się drukiem <em>Księga godzin</em>, z pierwszego nakładu liczącego 500&nbsp;egzemplarzy zażądał dla siebie około 30, by obdarować nimi przyjaciół; później jeszcze kilkakroć dokonał takich zamówień. Musiało to znacznie uszczuplić jego dochód w wysokości połowy zysków ze sprzedaży książki, na który zgodził się, rezygnując jednocześnie z autorskiego honorarium.</p>

<p>Stanowisko sekretarza Rodina było dla niego darem losu, chociaż wiązała się z nim codzienna, mozolna praca w służbie innego, jakkolwiek podziwianego człowieka. Rilke był świadom tego, iż potrzebował mniej wymagającego mecenasa, który pozwoliłby mu tworzyć, nie licząc przy tym na jakiekolwiek zyski. Nieistotne było to, czy owym dobroczyńcą będzie osoba prywatna, państwo czy może któryś z wydawców. Ostatecznie udało mu się w różnych okresach zjednać sobie poparcie wszystkich trzech instancji, wszelako jedynie dzięki swym niestrudzonym zabiegom (czasem też bezpośrednim naciskom); najczęściej jednak dzięki godnej podziwu dyplomacji, tym bardziej skutecznej, iż pozbawionej nikczemnego wyrachowania.</p>

<p>Przez całą zimę roku&nbsp;1905 oraz wiosnę roku następnego Rilke pozostawał pod przemożnym wpływem codziennego obcowania z Rodinem; jako że jednocześnie coraz bardziej odczuwał narastający ciężar obowiązków sekretarza, kreślił listy do wszystkich, od których spodziewał się otrzymać pomoc. Podanie o przyznanie mu stypendium, skierowane do Ministerstwa w Wiedniu, zostało odrzucone, niemniej za namową Ellen Key oraz Marie Herzfeld spróbował ponownie w lutym; sporządził staranne pismo, z którego wynikało, że jest człowiekiem »ubogim i godnym politowania«, do swej prośby dołączył również listę własnych książek oraz kopię eseju pióra Ellen Key. Odpowiadając na list Junckera wyraził gotowość objęcia na nowo obowiązków lektora, na takich samych co poprzednio warunkach, jeżeli tylko wydawca uzna to za rzecz pożądaną. W regularnej korespondencji z Karlem von der Heydt, który za pośrednictwem Rilkego nabył rzeźbę Rodina »Brat i siostra«, w zręcznych słowach przedstawił mu swe poglądy na temat sztuki i życia, a także własne potrzeby. Spod pióra von der Heydta wyszła rzeczowa recenzja <em>Księgi godzin</em>, w której autor postawił Rilkego »na szczytach niemieckiej liryki«; on też z końcem kwietnia ofiarował poecie schronienie pod swym dachem. Rainer nie zapomniał również o Luise von Schwerin; uznanie, z jakim hrabina wyrażała się o <em>Kornecie</em>, skłoniło go do powzięcia decyzji, by opublikować utwór w formie książkowej – co znamienne, w ograniczonym nakładzie, nie bacząc na sukces komercyjny. Edycję tę miał zdobić herb rodowy Rilkego, z którego poeta tak bardzo był dumny. Postać hrabiny »była dla mnie symbolem protekcji, schronienia, pomocy na nadchodzące lata« – pisał poeta po jej niespodziewanej śmierci w styczniu. Mimo to dzięki życzliwości i względom rodziny von Schwerinów, jakie zdołał sobie zaskarbić, wrota zamku Friedelhausen nadal stały przed nim otworem. »Krewnym« mieszkającym w Skandynawii – Gibsonom oraz Ellen Key – regularnie donosił o swych zamierzeniach i nadziejach, tak iż w razie konieczności również w Furuborgu mógł szukać zacisznego schronienia. Ellen przystała też na propozycję Rainera, by honorarium za publikację jej eseju w praskim czasopiśmie ofiarować w całości Klarze.</p>

<p>Kiedy Rilke przybył do Worpswede, by spędzić tam z żoną Boże Narodzenie i świętować Nowy Rok, Klara wraz z małą Ruth pracowała właśnie nad rzeźbą–studium głowy dziecka, do której pozowała jej własna córka. Rainer nie zabawił długo, gdyż Rodin nie mógł się bezeń obejść; jednakże poeta przypuszczalnie nie narzekał bynajmniej z tego powodu. »W gruncie rzeczy przebywanie z dala od ludzi nie jest źródłem smutku« – pisał do matki – »jeśli człowiek zna drogę do ukochanych mu osób.« Worpswede wciąż było dla niego »tym samym odległym miejscem« co dawniej, »ze swym powolnym dyliżansem pocztowym«, okolicą stanowiącą osobliwy kontrast z krajobrazem Meudon. Najbardziej frapujące wrażenie pozostawiło na nim dzieło Pauli Modersohn – według niego malowała ona »rzeczy, które są w istocie bardzo worpswedzkie, wszak nikt ich dotąd w ten sposób nie widział i nie malował«. Jego zdaniem Paula podążała drogą, w osobliwy sposób przypominającą drogę twórczą van Gogha. Po powrocie do Meudon, pośród dzieł Rodina, wrażenia z Worpswede zatarły się nieco, lecz kiedy dowiedział się, iż Paula wybiera się do Paryża, tuż przed wyruszeniem w podróż z odczytami nie omieszkał spotkać się z nią w jej mieszkaniu przy rue Cassette. Rainer poczuł radość, że Paula »zabierze go ze sobą« w nowe życie, które zamierzała rozpocząć z dala od męża. (Był to jeszcze jeden przypadek, kiedy to dwoje artystów powzięło decyzję, iż będą podążać osobnymi drogami rozwoju; Rilke, rzecz jasna, uznał ją za słuszną).</p>

<p>Tymczasem w Meudon czekało go wiele pracy. Przy redagowaniu życzeń i pisaniu całej masy kart noworocznych, które należało rozesłać, miał na szczęście do dyspozycji pomocnika. Jemu samemu przypadło jednak zredagowanie listów do znamienitych osobistości oraz członków arystokratycznych rodów, jak również przygotowanie i korekta przemówienia Rodina oraz pewnego listu w związku ze zbliżającą się wystawą prac mistrza w Londynie. Resztę dnia poświęcał własnej korespondencji, która z powodu planowanej podróży z odczytami również była obszerna. »Setka listów każdego dnia« – zwierzał się Klarze – »napisanych z przyjemnością, mógłbym dodać – przedpołudniem dla mistrza, popołudniem zaś dla siebie samego; jeśli potem zostanie mi trochę czasu, nim zapadnie zmrok, pochylam się nad mymi wierszami, które pragną znaleźć się w <em>Księdze obrazów</em>« – a zatem poezjami pochodzącymi z czasów zanim spotkał Rodina, które nie reprezentowały nowego kierunku, wyznaczonego przez wiersz »Pantera«. Niełatwo mu było wpleść je w zbiór, który stanowił już dlań jednolitą całość, »pełną wewnętrznej jedności«. »Tylko nieliczne ocaleją&nbsp;… niektóre przybiorą nową formę, z niektórych zaś pozostaną fragmenty, aż pewnego dnia być może złączą się z czymś nowym.« Kilka spośród wcześniejszych wierszy, które już znalazły swe miejsce w zbiorze, musiało zostać starannie przeredagowanych, tak by mogły w sposób bardziej jasny wyrazić to, co zrodziło się w myśli poety siedem lat wcześniej. Do tekstu <em>Korneta</em> Rainer wprowadził jedynie nieznaczne zmiany; większość z nich dotyczyła prologu, który poeta zamierzał ograniczyć do cytatu z autentycznego dokumentu, oraz – rzecz jasna – imienia bohatera. »Szkoda, przyzwyczajono się już do Ottona Rilke&nbsp;… którego śmierć w podeszłym wieku nie została wyjaśniona. Lecz czuję, że prawda musi zatryumfować i powinniśmy nazwać Korneta jego prawdziwym imieniem.«</p>

<p>»Mój czas jest ze wszech miar ograniczony« – pisał Rilke z początkiem lutego do Hugona Salusa – »a moje zdrowie nie pozwala mi, bym pracował do późna w noc.« Rodin, <em>monstre paperassier</em>, jak określił go jeden z jego wcześniejszych sekretarzy, z uwagą doglądał gromadzonego przez siebie ogromnego archiwum; niemniej, bywały także dni, kiedy Rainer mógł przyjemnie wypocząć w towarzystwie mistrza. Starzec zwykł zapraszać go do ogrodu »pour me montrer le paysage«, czasem zabierał go również do Wersalu lub Chartres. Niestaranna renowacja tamtejszej katedry przejęła Rilkego smutkiem, jednakże zachował w pamięci pierwsze wrażenie owej budowli, wznoszącej się przed nim »jak gdyby odziana była w płaszcz«; a potem pierwszy detal, »wątły, zwietrzały anioł, dzierżący przed sobą w rękach słoneczny zegar&nbsp;… głęboki uśmiech jego oblicza nowicjusza, podobny niebiosom, odbijającym się w zwierciadle«; dookoła masywnej budowli zaś srogi wiatr, owiewający ich »niczym potępieńców«, podczas gdy anioł »w błogosławiony sposób wystawiał tarczę zegara ku słońcu, które zawsze miał przed sobą«. Rilke odwiedzał Trubeckiego, osiadłego wówczas w Boulogne–sur–Seine, z którym nie miał kontaktu od czasów wizyty w St.&nbsp;Petersburgu, przechadzał się również po Jardin d’Acclimatation w Lasku Bulońskim, gdzie obserwował małpy i flamingi, a także wspaniałe chińskie bażanty, »jakby wykonane z emalii«, tak delikatnie ukształtowane, iż można było poczuć zdziwienie, kiedy dostrzegło się na pozór niedokończoną, matowoszarą głowę.</p>

<p>Po wyjeździe Rodina do Londynu w dniu 20&nbsp;lutego Rilke miał jedynie kilka dni dla siebie, nim sam wyruszył w podróż. Kiedy zakończył pracę nad przygotowaniem nowej edycji <em>Księgi obrazów</em>, przeniknęło go uczucie, iż oto wkrótce nastanie w jego życiu nowy okres. Tęsknił za całkowitą samotnością, jakiej doświadczył był w Rzymie, a którą czasem odczuwał spacerując po ogrodzie w Meudon. »Poranki i popołudnia z Biblią na mym pulpicie, wieczory bez granic, noce jakby wyrastające z własnego serca – wszystko do mnie należy.« »Wraz z listem tym powinienem podarować Ci chleb« – pisał do żony – »lecz moje pola nie przynoszą jeszcze żadnych plonów.&nbsp;… Mógłbym przepisać wszystkie Twe długie listy, razem z zawartymi w nich pytaniami o to, co nam życie przeznaczyło, i stałyby się one <em>moimi własnymi</em>, słowo w słowo.&nbsp;… Problemy dnia powszedniego&nbsp;… wszystkie, co chcą, by o nich myśleć i by się z nimi uporać, a obok tego tęsknota za morzem, za śpiewem, dniem i nocą.« Wszelako owe troski były w istocie jedynie odległym echem dawnych lęków, jakie dręczyły go w czasie pierwszego pobytu w Paryżu. Napisany dzień wcześniej list do Lou był całkiem pogodny i rzeczowy; poeta donosił w nim o swej podróży i wyraził radość z planowanego spotkania – choć krótkiego – w Berlinie.</p>

<p>W trakcie podróży, przynajmniej na kilka dni pobytu w stolicy, miała dołączyć do niego Klara. Istotnie, przybyła ona do Berlina na dzień przed przyjazdem Rainera z Elberfeld, gdzie miał swój pierwszy odczyt o Rodinie, i zamieszkała w tym samym pensjonacie co Lou, która serdecznie powitała ją podczas ich pierwszego spotkania. W Berlinie Rilke zamierzał wygłosić dwa odczyty – podczas pierwszego z nich, 2&nbsp;marca, przed audytorium »Verein für Kunst« miał zaprezentować fragmenty własnych utworów; drugi zaś, tydzień później, poświęcić Rodinowi. W międzyczasie przewidywał także wystąpienia przed publicznością Hamburga i Bremy. Wobec braku oczekiwanego zaproszenia ze strony towarzystwa <em>Sezession</em> zrezygnował z wyjazdu do Wiednia; wysiłki Stefana Zweiga, by zorganizować w to miejsce inne spotkanie, także okazały się bezowocne. Z rozmaitych powodów dalsza część jego planów musiała ulec zmianie; ostatecznie odwołano odczyt w Weimarze, stąd też, po powrocie z Hamburga, poeta i jego żona udali się razem na kilkudniowy wypoczynek do Worpswede. Stamtąd Rainer donosił Rodinowi o pełnej sukcesów – jak mniemał – podróży, w szczególności zaś o żywym zainteresowaniu, jakie dzieło rzeźbiarza wzbudziło wśród młodych słuchaczy. Prosił też mistrza o wyrozumiałość, a to z powodu jego nieznacznie przedłużającej się nieobecności, spowodowanej nie tylko przesunięciami terminów prelekcji, lecz również poważną chorobą ojca.</p>

<p>Josef Rilke zmarł 14&nbsp;marca, dzień po napisaniu tego listu. Odłożywszy termin drugiego odczytu w Berlinie na 20&nbsp;marca, Rainer wraz z Klarą bezzwłocznie wyjechali do Pragi, by uregulować wszelkie sprawy człowieka, który »był dla mnie samą dobrocią, najwierniejszą pomocą, najbardziej wzruszającym przyjacielem, z biegiem lat coraz mi bliższym przez swe serdeczne przywiązanie«. Phia, bawiąca jak co roku na wiosnę w Arco, nie mogła się zdecydować na przyjazd. Rzecz znamienna, iż Rilke wysłał depeszę ze smutnymi nowinami nie tylko do Rodina, lecz również do swej »zastępczej« matki Ellen Key. Jak na kogoś, kto wydawał się tak bezradny w zmaganiach z problemami codzienności, Rilke okazał się w tym przypadku niezwykle przedsiębiorczy. W ciągu kilku dni mieszkanie ojca zostało uprzątnięte, zdołano też przejrzeć i uporządkować jego papiery. Josefa pochowano w rodzinnym grobowcu w Olšany, ozdobiwszy jego skronie fiołkami i wieńcem z wrzosów, uplecionym przez Ruth. Po owym »najsmutniejszym zajęciu« Rainer napisał 20&nbsp;marca z Berlina do matki: »Nie wiem, w jaki sposób przeżyłbym to wszystko, gdyby u mego boku zabrakło Klary z jej wiernością i prawdziwym poświęceniem.&nbsp;… Był on Tobie,&nbsp;… wiele lat temu, przyjacielem, srogim, nieprzystępnym przyjacielem, który później, pod presją waszych stosunków, opuścił Ciebie, przynosząc Ci ból i zwątpienie; lecz życie nie polega na tym, by tego wszystkiego unikać lub też tego nie doświadczać – temu wszystkiemu trzeba w życiu sprostać&nbsp;…«</p>

<p>Rodin nie czynił Rilkemu żadnych wyrzutów, kiedy 31&nbsp;marca poeta powrócił wreszcie do Meudon, »zmęczony i zażenowany po tych wszystkich bezlitosnych doświadczeniach« minionych dni. Miał też trochę czasu na wypoczynek, zanim na powrót pochłonęły go obowiązki. Lecz teraz owładnęło nim uczucie, silniejsze niż kiedykolwiek przedtem, iż oto dojrzał do własnej pracy artystycznej; zaczął też tęsknić za konieczną mu do tworzenia wolnością. »Każdego dnia muszę tłumić w sobie myśl, by wbrew wszelkiemu rozsądkowi nie wsiąść do pociągu odchodzącego do Viareggio« – zwierzał się w liście do Karla von der Heydta – »moje myśli wciąż rozprasza owo ciągłe qui–vive mojego stanowiska, owa niemożność przebywania w samotności«. Kiedy zaniepokojony von der Heydt zapytał, w jaki sposób mógłby pomóc, Rainer wyznał mu, czego potrzebuje: roku lub dwu spokojnej pracy w warunkach podobnych do tych, w jakich przebywał w Rzymie, gdzie będąc sam – lecz wiedząc, że w pobliżu pracuje również Klara, tak iż mogli sobie wzajem służyć pomocą – był w stanie rozpocząć książkę o Maltem, »do której jeszcze nie powróciłem«. W trakcie pobytu w Szwecji oraz Friedelhausen – a teraz, w inny sposób, w Meudon – mimo wszelkiej życzliwości jego przyjaciół nie zaznał owej »bezgranicznej samotności, kiedy każdy dzień zda się niczym całe życie&nbsp;… przestrzeni, której nie można objąć wzrokiem, w środku której człowiek stoi otoczony nieskończonością«. Wszelako w owym czasie jego sumienie nie pozwalało mu opuścić Rodina. Jego czas kiedyś nadejdzie, do tego dnia zdobędzie się na cierpliwość; w każdym razie poczuje ulgę, jeśli będzie mógł zwierzyć się ze swych tęsknot komuś, kto zechce go wysłuchać. Również w listach do Klary, pisanych na przełomie wiosny i lata, przywoływał na pamięć wspomnienia ich wspólnego pobytu w Rzymie i dodawał jej otuchy: »rzeczy takie nie zdarzają się po dwakroć, lecz być może życie pozwoli nam jeszcze raz jeden wspólnie pracować, jedno obok drugiego&nbsp;…«</p>

<p>Rilke musiał uzbroić się w cierpliwość. Podczas kwietniowych dni życie w Meudon wielce go absorbowało. Rodin pochłonięty był pracą nad popiersiem Bernarda Shaw; poeta miał sposobność przypatrywać się pracy mistrza w czasie pierwszych sesji, kiedy to rzeźbiarz, w zadziwiający sposób »stłaczając godziny w minuty«, przemieniał kawał gliny w popiersie artysty. Shaw, pozując cierpliwie i nieruchomo, skupiał całą osobowość w swojej twarzy, »tak iż jej rysy, jedna po drugiej, nieustannie wydawały się przeskakiwać na rzeźbę niczym jakaś seria elektrycznych wyładowań«. Rilke, który czytał niegdyś utwór Shawa <em>Mąż przeznaczenia</em> w przekładzie Trebitscha, uznał dramaturga za »całkiem sympatycznego« człowieka; zwrócił się również do Fischera, niemieckiego wydawcy Shawa, z prośbą o inne dzieła, nie tylko dlatego, że nosił się z myślą napisania o nim eseju, lecz także by móc opowiedzieć Rodinowi o jego twórczości, jako że żaden spośród utworów Shawa nie był dostępny w przekładzie na francuski. Podczas wizyty Williama Rothensteina wiele rozprawiano o Gerharcie Hauptmannie, dla którego Rothenstein żywił głęboki podziw i uznanie. Rilke poczuł, iż powinien napisać do Hauptmanna, o którym ostatnio donosiła mu w liście Lou, i spróbować go nakłonić, by zgodził się pozować Rodinowi. 21&nbsp;kwietnia Rainer, siedząc w towarzystwie żony Shawa, rzeźbiarza Maillola oraz Pauli Modersohn pośród tłumów zgromadzonych w Panteonie, wziął udział w odsłonięciu rzeźby Rodina <em>Myśliciel</em> – »nareszcie znalazło się miejsce dla dzieła Rodina w jego rodzinnym mieście«.</p>

<p>Wśród obszernej korespondencji, jaką Rilke przygotowywał dla Rodina, znalazł się również list do baronowej Amalie Nádherný von Borutin, która zamierzała odwiedzić Meudon razem ze swą córką Sidonie. Rezydencja wiejska tej rodziny znajdowała się w Janowicach nieopodal Pragi. To właśnie pośrednio od dziada Amalie Johann Joseph Rilke nabył w roku&nbsp;1806 posiadłość Kamenitz. Obecnie zaś jego prawnuk, Rainer Maria, miał przyjemność oprowadzać obie panie po zbiorach Rodina. List, jaki Rilke napisał do Sidonie po jej wizycie w Meudon, stał się początkiem ich korespondencji, trwającej aż do śmierci poety.</p>

<p>Z końcem miesiąca w Villa des Brillants zapanowało pewne zamieszanie. Rodin znów poczuł się niezdrów, dom wydawał się niespodzianie pełen gości, dziennikarzy oraz handlarzy dzieł sztuki, wyczekujących spotkania z mistrzem, Rilke zaś poczuł się nieswojo, znalazłszy się pośrodku owego chaosu. Właśnie w tych dniach nadszedł list od Karla von der Heydt, w którym ten zapraszał go w gościnę do swej posiadłości. Wszelako myśl o roku lub dwu spokojnej pracy wydawała się poecie niedościgłym marzeniem – Rilke, pełen smutku, mógł jedynie podziękować za ten wielkoduszny gest. »Jeślibym rzeczywiście mógł pewnego dnia tam zamieszkać, pragnąłbym, by Klara była razem ze mną, przez jakiś czas również nasza mała Ruth. (Jakże wspaniałe byłoby to dla nich!) Lecz to tylko marzenia&nbsp;…«</p>

<p>Jednak w ciągu kilku następnych dni jego nadzieje rozbiły się o twardą rzeczywistość. Rodin poczuł się dotknięty sposobem, w jaki Rilke odpisał na dwa listy, nie uzgodniwszy z nim uprzednio treści odpowiedzi. W przystępie gniewu powiedział swemu sekretarzowi, żeby natychmiast opuścił Meudon. Rilke nie poczuwał się do winy – odpowiedź na pierwszy list została sporządzona według życzeń Rodina, poeta zaś, odpisując na późniejszy list tego samego adresata, dodał jedynie postscriptum, które uznał za nazbyt błahe, by zaprzątać nim głowę mistrza. Drugie pismo było jego własną odpowiedzią na list Rothensteina, adresowany do niego samego jako przyjaciela Rodina, nie zaś jego sekretarza. Niemniej, Rilke nie sprzeciwił się woli mistrza, jakkolwiek odprawiono go »jak sługę przyłapanego na złodziejstwie«. Całe to wydarzenie było w istocie przykre, lecz poeta w rzeczywistości czegoś takiego wyczekiwał i potrzebował. »Pakuję się i wyprowadzam z mego domku« – pisał 10&nbsp;maja w liście do Klary – »podążam ku dawnej wolności, pełnej zmartwień, lecz i możliwości&nbsp;… Moje myśli wypełnia wyczekiwanie, wszak i radość. Jak do tego doszło, dałoby się opowiedzieć w kilku słowach, lecz nie lubię o tym mówić. To musiało nastąpić, jak sądzę, i tak się po prostu stało.« Rilke wynajął pokój w skromnym hoteliku przy rue Cassette, tym samym, w którym mieszkała Paula – zamierzał pozostać tam »bez zobowiązań, po prostu z tygodnia na tydzień«. Będzie tam rozmyślać o swej przyszłości, pozostanie »przez pewien czas sam na sam z tym, co jest we mnie«, postara się ukończyć pracę nad przygotowaniem do druku <em>Korneta</em> oraz nowej edycji <em>Księgi obrazów</em>. »Niech Cię nie trwoży przyszłość, pełna jest ona dróg i my z pewnością je odnajdziemy&nbsp;…«</p>

<p><strong>2</strong></p>

<p>Jestem pogrążony w pracy jak pestka w owocu.</p>

<p>(Do Manon zu Solms–Laubach, 3.8.1907)</p>

<p>Po powrocie do Paryża Rilkego napełniło uczucie ulgi. Jego pokój, oddalony zaledwie o kilka kroków od Pałacu Luksemburskiego, był niewielki, »lecz nie nazbyt ciasny, mało przewiewny, wszak nie było w nim duszno«; poeta znalazł w nim meble nieco podniszczone, lecz »pozbawione natarczywych wspomnień«, za murem zaś, widocznym z okna, wszędzie wokół roztaczał się »Paryż, świetlisty, jedwabisty&nbsp;… Paryż w maju&nbsp;… Rozmyślam o Maltem Lauridsie Brigge, który byłby ukochał to wszystko jak ja, gdyby tylko był przetrwał dni wypełnione nieopisaną trwogą«. Swój pierwszy list Rilke skierował do Rodina; tłumacząc się, lecz nie przepraszając, wyraził w nim głęboki ból z powodu zwolnienia go, po miesiącach pełnych oddania i poświęcenia. Okazał przy tym zrozumienie dla »mądrego organizmu« życia swego mistrza, który nakazywał mu odrzucić to, co mogłoby okazać się dlań szkodliwe. »Jestem przekonany, że nie ma drugiego człowieka w moim wieku, ani we Francji, ani gdziekolwiek indziej, który potrafiłby, dzięki cechom swego temperamentu i dzięki swej pracy, tak Pana rozumieć, pojmować wielkość Pańskiego życia i podziwiać je z tak pełną świadomością.« Żałował jedynie, iż Klara, Bogu ducha winna, miała popaść razem z nim w niełaskę. »Ja już Pana więcej nie zobaczę – lecz podobnie jak dla apostołów, co pozostali w smutku i osamotnieniu, zaczyna się teraz dla mnie życie, które będzie sławić Pański niedosiężny przykład i w Panu znajdzie pokrzepienie, swe prawo i siłę. Obaj jesteśmy zgodni co do tego, że istnieje w życiu jakaś sprawiedliwość, która spełnia się powoli, lecz bezbłędnie. W niej pokładam całą swą nadzieję. Ona naprawi pewnego dnia błąd, jakiego Pan się dopuścił wobec człowieka, który nie ma możności ni prawa odkryć przed Nim wnętrza swego serca.«</p>

<p>Pierwszy tydzień pobytu w Paryżu całkowicie wypełniła bezczynność; nie powstał żaden wiersz, nawet korespondencja została zaniedbana. Rilkemu wystarczyło, że patrzył, rozkoszował się poczuciem ulgi, iż »nikt go nie wzywa i jest po prostu sam«. Podobny owym dziewczętom, przystrojonym w dniu bierzmowania w białe suknie, czuł, iż znalazł się oto w punkcie zwrotnym, a całe jego życie jest jeszcze przed nim. Z Wiednia nadeszły pomyślne wieści, miał bowiem otrzymać stypendium w wysokości 600&nbsp;koron; »suma to zgoła niewielka, lecz nader pożądana, właśnie teraz« – pisał do Marii Herzfeld, dziękując za pomoc, jaką od niej otrzymał. »Jak widzisz, opuściłem Rodina, by całkowicie poświęcić się własnej pracy&nbsp;… Być może wytrwałbym dłużej, lecz muszę uwierzyć, iż wszystko to zmierza ku dobremu.«</p>

<p>W liście do Ellen Key, która wkrótce miała przybyć do Paryża, Rilke zwierzał się, jak bardzo pragnął przedstawić ją swojemu mistrzowi, pokazać kolekcję jego rzeźb oraz swój skromny dom. »Teraz wszystkie sprawy przybrały inny obrót. Wszak nie myśl sobie, iż moja miłość i mój podziw, jakie zawsze miałem dla niego, przeminęły, wciąż czuję się z nim wewnętrznie związany, jednak w tej chwili nie potrafię tego w odpowiedni sposób wyrazić.« Ellen mogłaby poznać Rodina dzięki pośrednictwu Verhaerena, belgijskiego poety, którego wiersze towarzyszyły Rilkemu podczas spacerów po Ogrodzie Luksemburskim; <em>Rembrandt</em> pióra Verhaerena, którego właśnie przeczytał, zachwycił go »swą siłą i zrozumieniem«.</p>

<p>Wizyta Ellen, mimo głębokiego szacunku, jakim ją darzył, przyniosła mu rozczarowanie. Borykając się przez całe życie z wieloma trudnościami, Ellen stała się oszczędna aż do przesady. Rilke, poświęcając jej większość swego czasu w trakcie trzytygodniowego pobytu, poczuł się zmuszony wieść żywot w »zgoła nieznanym ubóstwie«, jako że przyjaciółka zważała, by przynajmniej tym razem nie żył nad stan. Wybierając się do Luwru lub chcąc złożyć wizytę Verhaerenowi w Batignolles, musieli korzystać z omnibusów, którymi poeta nie zwykł podróżować; jadali wręcz ukradkiem w tanich restauracjach. Jego uwagi nie uszło także i to, jak Ellen podążała wzrokiem za każdym frankiem, jaki wydawała, niczym gracz w kręgle, wpatrujący się w swą kulę, »w nadziei, iż każdy rzut przyniesie dziewiątkę«. Rainer podziwiał ją za to, że potrafiła ze smutnych początków ułożyć sobie szczęśliwe życie, wszelako nie mógł pominąć milczeniem, iż cechowało ją ciasne rozumienie sztuki oraz aż nazbyt poważne podejście do życia, które uczyniło z niej nieco zabawną »ciocię« rozdającą słodycze każdemu bez wyjątku, lecz nie będącą w stanie zaspokoić niczyjego głodu. Przebywająca w tym czasie w Paryżu Stina Frisell, kuzynka Lizzie Gibson, którą Rilke poznał w Göteborgu, dzięki swemu delikatnemu urokowi i lojalności całkowicie różniła się od Ellen; ta wydawała mu się »nadgryziona i zjadana przez te wszystkie podobne szczurom dusze, jakie do niej przylgnęły«. Służenie prawdziwą pomocą drugiemu człowiekowi jest rzeczą nader rzadką, której nie można traktować jako swej profesji – pisał do Klary, zwierzając się, że jego stosunek względem Ellen uległ zmianie. Jedynie ktoś taki jak ona, kto »tak niewyraźnie« postrzega człowieczy los, mógł z takim przeświadczeniem dać się zwieść. W jakiś sposób utracił z nią kontakt; nawet wypowiadane przez nich słowa, choć przecież pełne szacunku i szczerości, zdawały się przepadać gdzieś po drodze, zanim dotarły do adresata. Ellen nie potrafiła słuchać swego rozmówcy; jej słowa tworzyły monolog, a jakiekolwiek próby nawiązania dyskusji jedynie go zakłócały. 17&nbsp;czerwca w Fontainebleau miała miejsce wręcz symboliczna w swej wymowie scena pożegnania – oto Rilke i Ellen, stojąc na różnych peronach, oczekiwali na pociągi, którymi mieli odjechać w przeciwnych kierunkach. Osobliwie obiektywny to osąd, jaki o tej »starszej pannie«, będącej mu tak wielką pomocą, wydał człowiek, który bądź co bądź wcale nie najmniej przysporzył jej kłopotów spośród tych dusz, »jakie do niej przylgnęły«.</p>

<p>Jego obiektywizm miał w istocie swe źródło w poczuciu równowagi, jaką odzyskał dzięki swej wolności. Nawet wówczas, gdy Ellen zabierała mu wiele wolnego czasu, starał się pracować – nadał <em>Kornetowi</em> ostatni szlif oraz ustalił ostateczną wersję nowej edycji <em>Księgi obrazów</em>, do której włączył znaczną liczbę nowych wierszy. Musiał się z tym uporać, zanim mógł wstąpić na nową drogę poetyckiego rozwoju, prowadzącą do <em>Maltego</em> oraz <em>Nowych poezji</em>. 12&nbsp;czerwca przesłał Junckerowi obydwa rękopisy, wyrażając jednocześnie swą radość ze zbliżającej się »zimy, którą wypełni praca«, jeżeli pozwolą mu na to jego środki. Wciąż jeszcze »długa droga« dzieliła go od Maltego – jak pisał w maju do Klary; niemniej w owym czasie powstały rozliczne »Nowe poezje«, będące owocem doświadczeń z okresu pobytu u Rodina. Rilke znalazł również czas dla Pauli Modersohn, która towarzyszyła mu wraz z Ellen w trakcie wycieczki do Chantilly. Paula rozpoczęła nawet pracę nad jego portretem, jednakże Rainer zaprzestał w czerwcu pozowania.</p>

<p>Paryż był dla Rilkego tym razem miastem radości, nie zaś panicznego lęku. W czasie pobytu u Rodina obracał się wśród najprzedniejszego towarzystwa artystów; teraz natomiast, będąc wolnym człowiekiem, miał sposobność spotykać młodszych twórców, którzy dopiero poszukiwali własnej drogi artystycznej – Mathildę Vollmoeller, malarkę poznaną jeszcze we wczesnym okresie berlińskim; siostrę Augustusa Johna, Gwen, która często pozowała Rodinowi; malarkę Elisabeth Taubmann oraz urodzoną w Anglii rzeźbiarkę Dorę Herxheimer. Sam będąc wciąż wierny Rodinowi, mógł im wszystkim głosić przesłanie mistrza. 12&nbsp;czerwca Dora Herxheimer zorganizowała niewielkie spotkanie, podczas którego Rainer przedstawił swą prelekcję o Rodinie. Odczuwał wówczas niekłamaną radość – jak pisał do niej w liście – »nie można sprawić prawdziwej przyjemności, nie doznawszy jej wpierw samemu, zaiste sprawiedliwie troszczy się o to samo życie«. Rainer miał zamiar pozostać w Paryżu przez jakiś czas, gdyż – jak donosił Klarze – jego pokoik okazał się wygodny i nawet w upalne dni lata było w nim przyjemnie; mógł się też odżywiać dokładnie tak, jak pragnął – jeden jedyny wegetariański posiłek dziennie w południe, rano i wieczorem owoce, pod wieczór zaś dwie filiżanki mleka stanowiły doskonałą dietę, która »odżywia mnie w sposób tak lekki i oczywisty, jak sok odżywia drzewo«. Późnym latem oboje z Klarą spodziewali się otrzymać zaproszenie, być może wraz z Ruth, do posiadłości von der Heydtów w Elberfeld i Godesbergu; tymczasem jednak – jak zwierzał się Pauli Modersohn – był »zakochany w regularności swoich dni«. Przez cały lipiec powstawały kolejne »Nowe poezje«. Każdy dzień przynosił ze sobą coraz to nowe wrażenia – poeta zwiedzał galerie, muzeum Luwru, w Musée Cluny podziwiał gobelin »Dama z jednorożcem«; obserwował zwierzęta w Jardin des Plantes, również po zamknięciu ogrodu dla publiczności, jako że wystarał się o »autorisation d’artiste« – i uczył się nie tylko czekać, aż »rzeczy w swej sile uczynią coś z człowieka, lecz także uprzedzać je«. Dora Herxheimer wspominała jego radość, z jaką czytał jej pewnego wieczoru to, co napisał owego dnia – zatopiony w słowach, z oczami zamkniętymi jak podczas modlitwy. »Modlitwa i praca znaczyły dla niego to samo.«</p>

<p>Pod wpływem łagodnego nacisku Klary Rainer zaczął obmyślać plany ich wspólnego pobytu, być może w sierpniu, gdzieś w nadmorskiej okolicy – w Bretanii, dokąd właśnie udała się Mathilde Vollmoeller, lub też w Belgii, o której tak wiele opowiadał mu Verhaeren. Karl von der Heydt okazał wspaniałomyślność, nie tylko zapraszając oboje do swej posiadłości w Godesbergu na ostatnie dwa tygodnie sierpnia, lecz również przesyłając im pieniądze na podróż. Rilke zdecydował ostatecznie udać się do Belgii, tak przy tym planując termin wyjazdu, by w Furnes mógł zobaczyć tradycyjną doroczną procesję pokutników, odbywającą się w ostatnią niedzielę lipca, a także towarzyszący tej uroczystości <em>kermesse</em>. Oczekując w Furnes na przyjazd Klary Rainer skreślił list do Dory Herxheimer, w którym wyznał, iż nie jest to owo ciche, spokojne miasteczko, jakie spodziewał się zastać. Przeniknęło go uczucie, jak gdyby znalazł się w samym środku jednego z obrazów pędzla flamandzkiego malarza Teniersa. »Teraz już wiem, jak one dźwięczą«, wypełnione bezustannym biciem dzwonów oraz jarmarcznym zgiełkiem. Ogromny rynek miejski »napełniała wrzawa, na każdym kroku pełno bud, huśtawek i kręcących się w szaleńczym pędzie karuzeli, a do tego gęsta, zbita ciżba ludzka, przepychająca się aż do późnej nocy to tu, to tam, pośród unoszących się wszędzie zapachów piwa i pierników oraz tumanów kurzu«.</p>

<p>Klara z utęsknieniem oczekiwała tego spotkania. Co prawda niezmiennie wyznawała te same co mąż poglądy – jej praca, w nie mniejszym stopniu niż jego, wymagała od niej samotności – niemniej w rzeczywistości pragnęła znów być u jego boku. Żywiła też nadzieję, iż – jak pisała do Georga Brandesa tuż przed swym wyjazdem – po letnich wakacjach jej pragnienie w jakiś sposób stanie się rzeczywistością. »Worpswede jest zbyt oddalone od centrów życia intelektualnego, by urządzać tam miejsce pracy, ja zaś wyczerpałam jego możliwości, jeśli idzie o modele.« Spotkanie z rodziną było dla Rainera bardziej obowiązkiem aniżeli przyjemnością. Oostduinkerke wydało mu się najspokojniejszym spośród uzdrowisk, jakie odwiedził, zanim 1 lipca do Furnes przyjechały Klara i Ruth, toteż tam właśnie spędzili wspólnie dziesięć dni. Rilkemu towarzyszyły niemiłe uczucia, kiedy obserwował życie dziecka, pogrążonego we własnym świecie, które wydawało mu się »niczym inne życie, prawie przeczące naszemu, nieustannie je zużywając«. Na domiar złego atmosfera panująca w owym przepełnionym nadmorskim kurorcie była dlań wręcz odpychająca; wszystko nastawione było na próżnowanie, »ani śladu prawdziwego życia, prawdziwego istnienia, jak gdyby człowiek znalazł się w jakimś niemożliwym świecie«.</p>

<p>Z uczuciem ulgi wyruszyli w dalszą drogę do posiadłości von der Heydtów w Godesbergu, zatrzymując się w Brugii i Gandawie. Brugia, mimo tłumu turystów na ulicach, dzięki swym kościołom i muzeom wydała mu się miastem »niezrównanie pięknym«. Wszędzie towarzyszyła im mała Ruth; w kościołach prosiła o mały klęcznik, by mogła się modlić w ciszy i spokoju, w muzeach zaś bawiła się na podłodze muszelkami, podczas gdy rodzice podziwiali malowidła. Czekało ich także niespodziewane spotkanie – otóż kiedy przemierzali główną nawę katedry, Rainer szepnął nagle: »Tam stoi Rodin«. Mistrz, spostrzegłszy ich, dał wyraz swej radości, objął Ruth i ucałował ją w czoło. »Ma Pani tu najwspanialszy model, jaki mogłaby sobie Pani wymarzyć« – rzekł do Klary – »model dla rzeźby anioła.« Rozmowa była wprawdzie krótka, lecz pozwalała żywić nadzieję na pojednanie.</p>

<p>Niepewność jutra zadręczała ich przez pozostałe dni lata. Chociaż Alice Faehndrich ponownie zaprosiła ich na okres września do Friedelhausen, nie wiedzieli, co mają dalej począć. Mimo wielkoduszności swych gospodarzy w Friedelhausen, a także von der Heydtów w Godesbergu, u których gościli w sierpniu, mimo wygody życia w owych patrycjuszowskich domach, jak również nowych wrażeń, jakich doświadczyli w czasie podróży do Belgii i w Hesji, Rainerowi towarzyszyło później uczucie, iż źle postąpił, pozwalając się oderwać od swej pracy. A jako że nie potrafił żyć oszczędnie, podczas owych podróży wydali więcej niż nakazywał rozsądek. Stąd też z utęsknieniem wyczekiwany powrót do Paryża wydawał się obecnie niemożliwy ze względów finansowych. Rainer miał pewność co do dwu rzeczy: musiał pozostać sam, by móc dalej pracować – nie mogło być mowy o odtworzeniu warunków, w jakich przebywali wspólnie z Klarą w Rzymie; na domiar czuł, iż miejsce jego pobytu musi znajdować się poza obszarem Niemiec. Klara zmuszona była na to przystać; zatem w trakcie pobytu na zamku Friedelhausen wspólnie rozważali, co powinni uczynić. Rainer, jak zawsze, długo się wahał – jego gospodarze musieli okazywać mu zaiste anielską cierpliwość – jednakże źródłem owego niezdecydowania nie była już bynajmniej wewnętrzna niepewność. Poeta był bowiem przekonany, że teraz, po doświadczeniach paryskich, musi stworzyć sobie odpowiednie warunki, by znów pogrążyć się w pracy. </p>

<p>Pobyt Rainera i Klary na zamku w Friedelhausen przeciągał się; wspólnie wybrali się na przejażdżkę statkiem po rzece Lahn oraz zwiedzili Marburg; w tamtejszym kościele św. Elżbiety Rilkego szczególnie zachwycił pewien piętnastowieczny gobelin, przedstawiający »z tak przekonującą ekspresją« przypowieść o synu marnotrawnym. Ruth godzinami bawiła się wśród lalek z bogatej kolekcji rodzinnej Schwerinów; niezmierną radość sprawiła jej pewna lalka w heskim stroju, podarowana jej przez Alice Faehndrich. W połowie miesiąca zdecydowano o najbliższej przyszłości Klary. Miała ona spróbować znaleźć w Berlinie odpowiednie warunki do pracy, Rainer natomiast – jak donosił Karlowi von der Heydt – rozważał możliwość podróży do Grecji. Nie była to bynajmniej jedynie ulotna myśl, skoro w tej kwestii pisał do dramaturga Ernsta Hardta, wypytując go o szczegóły dotyczące panującego tam klimatu oraz kosztów ewentualnego pobytu. Hardt dobrze znał Grecję i wedle słów Mathilde Vollmoeller zamierzał spędzić zimę w Atenach. Sytuacja się wyjaśniła, kiedy Rilke otrzymał od Alice Faehndrich wielkoduszną propozycję, by zimę spędził wraz z nią w jej willi na Capri. Alice ofiarowała mu osobny domek w ogrodzie, gdzie mógł zażywać spokoju, jakiego pragnął. Rainer jeszcze przez pewien czas rozważał w myśli projekt wyprawy do Grecji, gdzie – jak sądził – mógłby, przed wyruszeniem na Capri, przygotować drugą część książki o Rodinie, korzystając ze swych wykładów poświęconych rzeźbiarzowi. Tak czy owak, był pewien, iż Capri okaże się dlań spokojną przystanią na długie zimowe miesiące.</p>

<p>3&nbsp;października Rainer i jego żona opuścili gościnny Friedelhausen. Klara oddała małą Ruth pod opiekę swej matki mieszkającej w Oberneuland, po czym udała się do Berlina; Rainer natomiast wybrał się do Wiesbaden z odwiedzinami do księżnej Madeleine de Broglie, swej wielbicielki z Paryża, z którą utrzymywał regularną korespondencję. 5&nbsp;października spotkał się w Berlinie z Klarą, której dzięki pomocy licznych przyjaciół – między innymi także Ellen Key – udało się w krótkim czasie urządzić prowizoryczne atelier w Hallensee, co pozwalało mieć nadzieję na pozyskanie zamówień i studentów. Rainer pozostał w Berlinie do końca listopada, toteż miał sposobność odświeżyć dawne znajomości – chociażby z rodziną Fischerów – a także zawiązać nowe, między innymi ze szwedzkim pisarzem Gustawem af&nbsp;Geijerstamem czy też młodą przyjaciółką Ellen Key, Ewą Solmitz. Nie ominął również sposobności, by podczas wieczorów teatralnych poświęconych Ibsenowi zobaczyć na scenie Eleonorę Duse, kreującą rolę w sztuce <em>Rosmersholm</em> oraz Moissi’ego w <em>Upiorach</em>. Rilke musiał jednak porzucić myśl, by osobiście podarować Duse egzemplarz <em>Białej księżniczki</em>, którą zadedykował aktorce, jako że nie został jej osobiście przedstawiony.</p>

<p>Kiedy w związku z planowaną niemiecką edycją zbioru esejów pióra Ellen Key Samuel Fischer zwrócił się do Rilkego z prośbą o udostępnienie fotografii, które mogłyby ubarwić esej poświęcony poecie (»niestety nie jest to arcydzieło«), Rainera ogarnął niepokój. Ostatecznie postanowił napisać do Ellen – po raz pierwszy od czasu pożegnania w Fontainebleau – i prosić, by owego tekstu nie umieszczała w »tak widocznym i eksponowanym miejscu«. »Esej ten, opierając się w dużym stopniu na fragmentach listów, dla których jak dotąd brak jakiegokolwiek potwierdzenia w moich książkach, poniekąd prześciga mnie, a jednocześnie ukazuje rozwój moich religijnych wyobrażeń w pewnym stadium, podczas gdy one w dalszym ciągu podlegają zmianom.« Prosił ją, by wstrzymała się z publikacją książki do czasu, aż stworzy coś, co będzie mogło mówić za siebie. Rilke dopiął swego; tom esejów bowiem, w którym zamieszczono ów artykuł pod tytułem »Poszukiwacz Boga« (»Ein Gottsucher«), został istotnie opublikowany nakładem Fischera dopiero w roku&nbsp;1911. Przykrość, jaką mógł sprawić Ellen swym listem, Rainer próbował złagodzić, przesyłając jej serdeczne zaproszenie od Alice Faehndrich, by odwiedziła ich na Capri.</p>

<p>Podczas pobytu w Berlinie udało mu się spotkać z Axelem Junckerem. W ich – wedle zdania Rilkego – nazbyt skąpej korespondencji, jaką prowadzili tego lata w związku z mającymi się ukazać nowymi edycjami jego utworów, Rainer nie szczędził krytycznych słów na temat doboru czcionki, która była jego zdaniem zbyt duża i rozstrzelona, przez co stronice przypominały mu bardziej plansze do testowania wzroku. Przygotowanie do druku zarówno <em>Korneta</em> jak i <em>Księgi obrazów</em> zajęło sporo czasu, stąd też mimo nacisków Rilkego wydawca dopiero w okresie Świąt Bożego Narodzenia mógł przesłać mu na Capri gotowe egzemplarze obydwu książek. Tymczasem rosnące zainteresowanie jego przyszłymi dziełami ze strony Insel Verlag napełniało go otuchą. Dobrze sprzedająca się <em>Księga godzin</em> została wydana w głównej mierze za sprawą Poeschla; Anton Kippenberg natomiast, który podówczas objął samodzielne kierownictwo wydawnictwa, osobiście zadbał o to, by zacieśnić stosunki z poetą, który – jak słusznie przypuszczał – mógł okazać się dla oficyny wartościowym autorem. Rilke pospieszył sprostować jego mylne mniemanie, iż Juncker ma właśnie wydać jego nową książkę, i zapewnił, że jego intencją jest, by publikację wszystkich utworów, jakie ukończy w przyszłości, powierzyć wydawnictwu Insel. »W tej chwili wszystko wzrasta i przyobleka się w kształt, lecz dopiero z początkiem nowego roku, nie wcześniej, spodziewam się przygotować ukończone dzieło do druku.« By uniknąć jakichkolwiek dalszych nieporozumień Rainer zapewnił, iż w międzyczasie jedyną książką, publikowaną nakładem innego wydawcy, będzie prawdopodobnie druga część <em>Rodina</em>. Kippenberg odpisał bezzwłocznie, dając wyraz swemu zadowoleniu, iż nic nie stoi na przeszkodzie ich przyszłej współpracy. W <em>Insel–Almanach na rok 1907</em>, który ukazał się w listopadzie, zamieszczono obszerne fragmenty <em>Księgi godzin </em>wraz z reprodukcją jej okładki, autorstwa Waltera Tiemanna, przedstawiającej źródło o trzech strumieniach.</p>

<p>Po długiej podróży na południe, 28&nbsp;listopada Rilke zawitał w Neapolu, gdzie spędził kilka dni, zanim przeprawił się na Capri. Na tarasie ogrodowym hotelu Hassler – jego wymagania, mimo niewielkich funduszy, nigdy nie były nazbyt skromne – odnalazł wreszcie ożywczą atmosferę obcości; »wszystko tak niezwykłe, nawet odgłosy żołędzi, pękających pod moimi stopami podczas spaceru w maleńkim ogrodzie«. Rainer rozkoszował się ową radością, iż przebywa w całkowicie obcym mu otoczeniu, uwolniwszy się od nieprzyjemnej poufałości, z jaką spotykał się w »chaotycznym i natarczywym« Berlinie. Przed sobą, w oddali, mógł dostrzec wybrzeże Capri. Podczas wycieczki statkiem do Sorrento kontury wyspy rysowały się już wyraźniej, »niczym jakowyś napis, który wielekroć czytałem«. Wreszcie, na dzień przed swymi urodzinami, przeprawił się z Neapolu, z pewnym wahaniem, albowiem – jak wyznał żonie – porzucał samotność, jakiej nie zaznał od czasów pobytu w Paryżu. Gościnność, jakkolwiek okazywaną z życzliwością, odczuwał zawsze jako pewne zagrożenie dla swej samotności, gdyż nie był w stanie uniknąć – choćby tylko nielicznych – kontaktów towarzyskich; w jego sercu zaś wciąż wzbierała tęsknota za anonimowością pokoiku przy rue Cassette.</p>

<p>Obawy Rilkego okazały się jednakże bezpodstawne. Alice Faehndrich, doskonale go rozumiejąc, oddała mu do dyspozycji niewielki »Rosenhäusl« (»domek róż«), stojący przy końcu ogrodu otaczającego Villa Discopoli. Dom ów przypominał mu jego rzymską pracownię; poeta miał dla siebie pomalowany na żółto, nakryty sklepieniem pokój, którego okna wychodziły na południowy zachód, w nim kilka prostych ciemnobrązowych szaf, błękitnoszarych krzeseł, otomanę oraz biurko z niezbędnymi przyborami do pisania. Niezwłocznie sporządzono dostosowany do jego wzrostu pulpit, którego zawsze z upodobaniem używał. Osobne, niewielkie wrota wiodły ku ścieżce prowadzącej w górę, wąskim ogrodowym tarasem, do oddalonej o jakieś trzydzieści kroków willi. Tutaj Rilke mógł być całkowicie sam, tak długo, jak tylko tego pragnął; wieczorami zaś spędzał czas w towarzystwie tylko wówczas, kiedy miał na to ochotę. Z początku był jedynym gościem »Frau Alli«, lecz tuż przed Bożym Narodzeniem miały przybyć jej macocha Julie von Nordeck (»Frau Nonna«) oraz młoda hrabianka Manon zu Solms–Laubach.</p>

<p>Rilke wciąż z żalem wspominał Paryż; »stał się on dla mnie szkołą« – pisał do matki – »w której poczyniłem pewne postępy, to zaś, że nie mogę nadal do niej uczęszczać, oznacza dla mnie pewnego rodzaju regres«. Z początku krajobraz wyspy pozostawił na nim niekorzystne wrażenie. Capri jawiła mu się niczym »potworność«, »stworzona z niezrozumiałych zachwytów, jakie budzi ona wśród Niemców«; wydawała mu się zorganizowaną »wystawą krajobrazów«, »koncertem piękna, podczas którego wszystko jest punktem programu, wszystko zostało przećwiczone, zamierzone, poddane selekcji«. O innych artystach, przebywających tam na dobrowolnym wygnaniu, Rilke wyrażał się w sposób nieco lekceważący. Niemiecki malarz Diefenbach »pojawiał się czasem, otoczony szarością, jaką przybiera stary drewniany płot wystawiony na działanie słońca i deszczu«, »wszyscy przyzwyczaili się do jego kaprysów, podobnie zresztą jak wszyscy właśnie przyzwyczajają się do Gorkiego, który każe się tytułować anarchistą, tymczasem jednak, w sposób wielce sympatyczny, ciska pieniądze miast bomb pośród ludzi«. Z biegiem czasu wszakże poeta coraz bardziej doceniał błogi wpływ nowego otoczenia, później zaś uzmysłowił sobie, jak wiele sił dodał mu ów pobyt na nadchodzące lata.</p>

<p>Całkowita samotność, absolutna niewidzialność, z którą »obnosił się jak z klejnotem« podczas dni spędzonych w Neapolu, na powrót stały się jego udziałem, niczym »jakowyś rodzaj duchowego gipsowego opatrunku, w którym coś się goi&nbsp;… Nie ma bodaj nic bardziej zazdrosnego aniżeli moja profesja; żywot mniszy, w zamknięciu klasztoru, w całkowitym odosobnieniu, nie byłby dla mnie; to ja muszę wciąż próbować stać się monastyrem i stanąć tak pośrodku świata, otoczony murami, w sercu nosząc Boga i postacie świętych, najpiękniejsze obrazy i sprzęty, dziedzińce otoczone tańcem kolumn, sady owocowe, winnice i studnie, których dna nie sposób dostrzec.« Przeniknęło go uczucie, iż powinien pójść w ślady wiekowego Hokusai, przybrać nowe imię dla nowej pracy, a tym samym rozpocząć »nowe życie, w którym nie mam żadnych przyjaciół, nic prócz mojej pracy, która ze mną tworzy jedność, jest moim światem i moim domem, poza którą wszystko inne tonie w zapomnieniu«.</p>

<p>Przygotowując się do niej prowadził rozległą korespondencję, co zresztą stało się jego zwyczajem. Uprzątnął biurko z listów długo czekających odpowiedzi, pozbierał swe myśli i nadzieje, przelewając je na papier obszernych listów, adresowanych nie tylko do Klary i przyjaciół jak Karl von der Heydt czy Dora Herxheimer, lecz także do tych, którzy nieczęsto otrzymywali od niego wieści, jak Leonid Pasternak, Hedwig Fischer, Sidie Nádherný, oraz nowych znajomych – hrabiny Mary Gneisenau czy też Geijerstama. W żadnym razie nie była to dla poety strata czasu, lecz istotne wprowadzenie, zanim nada swym doświadczeniom formę poetycką lub prozatorską. Niektóre listy dotyczyły spraw natury praktycznej. Wraz ze zbliżającymi się Świętami Bożego Narodzenia przynaglał Junckera, by ten niezwłocznie przesłał mu autorskie egzemplarze nowej edycji <em>Korneta</em> oraz <em>Księgi obrazów</em>; u Kippenberga zamówił kilka dalszych egzemplarzy <em>Księgi godzin</em>; nie omieszkał również – nieco poniewczasie – podziękować Ernstowi Hardtowi za jego cenne rady w związku z planowaną podróżą do Grecji, wyjaśniając mu, iż oto wiatr pognał go w innym kierunku. Jednakże większość spośród owych listów zrodziła się z wewnętrznego nakazu, który nie pozwalał mu pozostawić kogokolwiek z kręgu przyjaciół bez wieści o tym, jak bardzo stara się nie zawieść pokładanego w nim zaufania oraz spełnić własne oczekiwania. O nikim też, jak się zdaje, nie zapomniał – nawet o swych kuzynkach z Pragi, a także o Gibsonach, którzy prawie od roku nie mieli od niego żadnych wiadomości. Wedle słów poety, część jego artystycznej wypowiedzi zawarta jest w jego listach, których rzeka wzbierała zawsze w dniach, kiedy to – jak obecnie – ogarniało go uczucie, iż oto zbliża się czas tworzenia, on zaś pragnął przygotować się na jego nadejście.</p>

<p>W szczególności z Lou pragnął znów nawiązać korespondencję po dość długiej przerwie. W zwięzły sposób opowiedział o zdarzeniach minionych miesięcy, używając słów pełnych spokoju i opanowania, tak bardzo kontrastujących z jego wcześniejszym, rozpaczliwym wołaniem o pomoc. Wyznał jej, iż jak najdłużej pragnie »tu pozostać i pracować&nbsp;… (jeszcze niezbyt daleko się w mej pracy posunąłem), aż do czasu, kiedy mnie najbliższa fala znów poniesie do Paryża, z którym nadal jeszcze jestem poważnie związany«. Rainer sądził, iż Lou przebywa w Getyndze, był zatem zaskoczony wieściami od Klary, która donosiła mu o jej wizycie w Berlinie oraz wspólnych spotkaniach. Przypuszczalnie oniemiał ze zdumienia, kiedy z listu Klary dowiedział się, iż podczas ich rozmów to właśnie Lou krytykowała go za to, że zaniedbywał żonę i dziecko, co uznała za przejaw jego egoizmu. Odpisując żonie wyznał, iż częstokroć nie szczędził sobie gorzkich wyrzutów z tego powodu. Pragnął odpowiedzieć na wszystkie bez wyjątku wezwania życia:</p>

<p>Lecz jednocześnie nie chcę porzucać mojego śmiałego, często tak bardzo nieodpowiedzialnego stanowiska, nie chcę zamienić go na bardziej zrozumiałe miejsce rezygnacji, nim ostatni, najwyższy, decydujący głos nie przemówi do mnie&nbsp;… Jeślibym przyzwolił – nazbyt wcześnie – na to, co przybrawszy pozór »obowiązku« stara się mnie obezwładnić i uczynić usłużnym człowiekiem, mógłbym usunąć z mego życia niepewność oraz wrażenie, iż staram się czegoś unikać. Wszelako przenika mnie uczucie, że tym samym odrzuciłbym potężną i wspaniałą pomoc, która przychodzi do mnie w prawie rytmicznym następstwie.&nbsp;… Lou twierdzi, iż człowiek nie ma prawa wybierać sobie obowiązków i unikać tych, które najbardziej nas dotykają; wszak najbliższe i najbardziej oczywiste są dla mnie – były od zawsze, już w czasach mego dzieciństwa – te właśnie, które teraz posiadam&nbsp;…</p>

<p>Jest to odpowiedzialność wyższego rodzaju, od której nigdy się nie uchylał; dla niej wybrał swą samotną, trudną drogę. Chociaż on i Klara nie byli już razem, choć żyli oddaleni od siebie o wiele dni drogi, próbując iść za głosem swego serca – czyż w istocie nie tworzyli wokół siebie prawdziwego domu, niewidzialnego jedynie dla zewnętrznego świata? »I czyż jeśli wytrwam, tu, gdzie przeżyłem większą część mych dojrzałych lat, czyż nie pochłania mnie rzeczywistość, nie zmagam się z trudnościami, czyż nie spoczywają na mnie obowiązki?«</p>

<p>Obraz pierwszych wspólnie spędzonych Świąt Bożego Narodzenia nie zatarł się w jego pamięci; w liście do Klary, pisanym dwa dni później, ożyło czułe wspomnienie ich domu w Westerwede, sieni »tak ogromnej i cienistej aż do wysokiego, świetlistego drzewa«; wspomnienie chwili, gdy ją ujrzał, jak przestąpiła jego progi, pełna niepewności młodego dziewczęcia, »tuląc malutką główkę do Twej ślicznej twarzy, razem w kręgu światła, którego żadna z was nie mogła dostrzec, gdyż każda pełna była własnego życia i życia tej drugiej«. Jednakże uczucia te należały już do przeszłości. »Moja rodzina nie jest dla mnie domem, i nie powinna nim być« – napisze później do Geijerstama – »nawet mała Ruth ma już swój własny świat, samotny mały świat.« Dla niego nie mógł istnieć żaden »dom« w zwyczajnym znaczeniu tego słowa – »tak zrządził los, takie jest moje przeznaczenie, a ja muszę z tego uczynić coś dobrego.« Jego obszerny list do Klary stanowi szczere wyznanie wiary, w której trwał przez całe życie – zrozumienia zaś oczekiwał przede wszystkim od Lou, »pierwszego człowieka, który dopomógł mi w mojej pracy«. Dopiero później uświadomił sobie, iż Klara, która całym sercem podzielała jego wzniosłe ideały, w rzeczywistości nie była w stanie udźwignąć ciężaru tak bezwzględnego poświęcenia.</p>

<p>Jednakże w owym czasie oboje nie różnili się bynajmniej w swych poglądach. Kiedy Klara, wychowując samotnie małą Ruth, po raz kolejny oddała ją pod opiekę swej matki, sama zaś wyruszyła do Berlina, jej postępowanie w oczach przeciętnego obywatela zasługiwało na potępienie. W tym samym co Rainer przeświadczeniu o pierwszorzędnym znaczeniu własnej sztuki gotowa była przyjąć pomoc oraz gościnność przyjaciół i protektorów, traktując je jak swoje prawo. Tak oto obecnie planowała wybrać się w styczniu w podróż do Egiptu, korzystając z zaproszenia bliskiej przyjaciółki May Knoop, która w czasie zimowych miesięcy wspólnie z mężem prowadziła liczący 200&nbsp;pokoi hotel Al Hayat oraz sanatorium w Heluan. Statek, którym Klara miała podróżować, wypływał z Neapolu, toteż uzgodniono, iż przed wyjazdem Rainer przyjmie ją w gościnę na malowniczym Capri.</p>

<p>Szczególną radość sprawiło mu – jak wielekroć przedtem – obdarowanie przyjaciół książkami, którymi mógł dla nich »zbudować Boże Narodzenie«. Przesyłkę od Junckera otrzymał 23&nbsp;grudnia i z zadowoleniem stwierdził, iż obie książki przedstawiały sobą wspaniały rezultat ich wspólnych wysiłków. W szczególności <em>Księga obrazów</em> została poprawiona w porównaniu z jej pierwszym wydaniem; »pod względem treści jest to całkiem nowa, jednolita książka, dla której – jak mówię sobie, nie popadając w zarozumiałość – znajduję usprawiedliwienie«. W czasie grudniowych dni, kiedy uporał się już z ogromem korespondencji, zrodziło się kilka wierszy; niektóre z nich posłużyły jako dedykacje wpisane w egzemplarze książek, ofiarowanych gronu przyjaciół na Capri:</p>

<p>Któż mógłby znieść to samotne trwanie</p>

<p>nie podziwiając, jak z niebios anieli</p>

<p>zstępują czasem, by z nim dzielić</p>

<p>co niedostępne dla innych zostanie&nbsp;…</p>

<p>Pisząc owe »Improwizacje z capryjskiej zimy«, jak nazwie później te wiersze, czuł, iż rozpoczyna »coś w rodzaju nowej Księgi godzin«:</p>

<p>Codziennie stajesz mi stromo przed sercem,</p>

<p>góro, skało, urwista</p>

<p>pustko bez drogi: Boże, w którym się wspinam,</p>

<p>spadam samotny</p>

<p>i błądzę&nbsp;… i co dzień jak burza,</p>

<p>w moim wczoraj Przebytym znów się zanurzam</p>

<p>i krążę.</p>

<p>Strofy te jednakże nie mogły zostać włączone do tomu <em>Nowych poezji,</em> stąd też pozostały w rękopisie.</p>

<p>W ostatni dzień starego roku, na Piazza skąpanej blaskiem księżyca, tworzącym »świat księżycowej poświaty i cieni«, Rilke słuchał dzwonów bijących północ, po czym powrócił do swego domu, by stojąc na jego dachu »odnaleźć w sobie nowy dobry początek« i uwierzyć w »długi rok, który został nam ofiarowany, nowy, nietknięty, pełen rzeczy, jakie nigdy jeszcze nie istniały«. »Muszę powstrzymać się od pisania listów« – zwierzał się Ewie Solmitz, przebywającej w Berlinie – »muszę teraz to, co do tej pory stawało się treścią moich listów do przyjaciół, uczynić bardziej trwałym, by pewnego dnia ofiarować im te słowa w innej formie, mniej zrozumiałej, lecz bardziej szczerej.« Tak też przez cały styczeń i luty, po odwiedzinach Klary, powstawały dalsze »Improwizacje«, niektóre z nich napisane prozą; ich tematem były muzeum, neapolitański targ rybny, kościółek Certosa, droga wiodąca wśród winnic aż do Piccola Marina na Capri. Lecz przede wszystkim rodzą się wówczas wiersze, stanowiące kontynuację cyklu rozpoczętego w Paryżu – »Waza z różami« (»Die Rosenschale«), »Alkestis«, »Śpiew morza« (»Lied vom Meer«) oraz »Doświadczenie śmierci« (»Todes–Erfahrung«) – wiersz napisany 24&nbsp;stycznia w rocznicę śmierci Luise von Schwerin, którego własnoręczny odpis Rilke przesłał jej siostrze. Kippenberg miał dla niego dobre wieści – nakład pierwszej edycji <em>Księgi godzin</em> został całkowicie wyprzedany w ciągu niewiele ponad roku, przynosząc mu jakieś 300&nbsp;marek dochodu; obecnie zaś przygotowywano drugie wydanie, tym razem w nakładzie 1100&nbsp;egzemplarzy. Takiego sukcesu nie doczekała się żadna z jego wcześniejszych książek – zadowolenie autora było tym większe, iż należną sumę otrzymał od razu, przez co utwierdził się w przeświadczeniu, iż swą przyszłość powinien związać z wydawnictwem Insel. Kippenberg oczekiwał niecierpliwie na kolejną książkę – Rilke przewidywał, iż w czasie letnich miesięcy przygotuje do druku zbiór wierszy, jako że praca nad <em>Maltem</em> postępowała nad wyraz powoli.</p>

<p>Śledząc z oddali podróż Klary do Egiptu próbował sobie wyobrazić krajobrazy doliny Nilu. Na kartach atlasu wstęga rzeki wiła się w górę »niczym kreska Rodina, pełna przeobrażonych ruchów«, a jej kręty bieg przypominał mu szew ludzkiej czaszki. Po raz pierwszy mógł odczuć rzeczywistość rzeki, jej istotę, »realność aż do granic personifikacji«, »jak gdyby miała ona swój własny los, mroczne narodziny i ogromną, rozgałęzioną śmierć, pomiędzy nimi zaś swoje życie – długi, niesamowity, książęcy żywot&nbsp;…« A do tego kontrast pustyni, »bez końca i bez początku«, głowa Sfinksa, »jakby wszechświat posiadł własną twarz, i to oblicze odbijało obrazy, daleko poza najodleglejsze z gwiazd, tam, gdzie żadne obrazy nigdy nie istniały&nbsp;… Powiedz mi&nbsp;… czyż nie jest właśnie tak? Myślę sobie, że tak być musi; nieskończona przestrzeń, przestrzeń rozciągająca się poza gwiazdy musiała, zda mi się, powstać wokół tej figury.« Poeta patrzył oczami Klary, kiedy ona to wszystko podziwiała.</p>

<p>Z niecierpliwością wyczekiwał od niej listów pełnych szczegółowych opisów, którymi dzielił się ze swymi »trzema damami«. Lecz nade wszystko nakłaniał ją, by chłonęła wrażenia, nawet te chwilowe, na pozór nieistotne. »Patrzenie to zaiste zdumiewająca rzecz, o której wiemy zgoła niewiele. Nasze patrzenie jest całkowicie zwrócone na zewnątrz nas samych, lecz właśnie wówczas rzeczy zdają się w nas istnieć, rzeczy, które z utęsknieniem czekały chwili, kiedy nie będzie się na nie spoglądać; podczas gdy one spełniają się w nas, nietknięte i dziwnie anonimowe, ich znaczenie wnika w przedmiot, objawiając przekonujące, pełne siły imię, jedyne realne imię, w którym my, szczęśliwie i ze czcią, rozpoznajemy to, co dokonuje się w naszym własnym wnętrzu.« Tego rodzaju doświadczenie poprzez obserwację było według niego prawdziwym i jedynym źródłem wszelkiej sztuki – malarskiej i rzeźbiarskiej, lecz także – czego próbował nauczyć się od Rodina – w równym stopniu poetyckiej. Klara powinna »patrzeć, patrzeć, patrzeć«, notować i szkicować pod wpływem chwilowego wrażenia, miast owe wrażenia zapamiętywać z myślą o wyważonej prozie swych listów; powinna w ten sposób gromadzić w sobie tyle, ile tylko zdoła, by po powrocie móc je wszystkie z siebie »wytrząsnąć«. Owo doświadczenie Egiptu, którego Rilke dostąpił dzięki pośrednictwu Klary, było dla niego przygotowaniem do własnej podróży, w jaką wyruszy kilka lat później.</p>

<p>Trudno było mu wytrwać w postanowieniu, by pisać mniej listów. Na Capri zjeżdżali liczni przyjaciele, którzy szukali u niego rady i pomocy – wśród nich znaleźli się Geijerstam, rozglądający się za miejscem do pracy w jakimś cieplejszym kraju niż Szwecja; Siegfried Trebitsch, który – udając się do Tunisu via Neapol – pragnął się z nim znów zobaczyć, a nawet zabrać go ze sobą w podróż; wreszcie Ellen Key, która korzystając z zaproszenia Alice Faehndrich zamierzała zatrzymać się na Capri w drodze powrotnej z Sycylii. Nie mógł też pominąć swych dalszych znajomych. Do Gudrun Uexküll, od której otrzymał podziękowania za zadedykowanie jej <em>Korneta</em>, skreślił nie tylko obszerny list, lecz również dołączył doń urocze opowiadanie dla jej córki Damajanti, będące uzupełnieniem <em>Powiastek o Panu Bogu</em>. Stefanowi Zweigowi przesłał pochlebną, wyważoną ocenę jego zbioru poetyckiego <em>Die frühen Kränze</em>, porównując te niejednolite, niedojrzałe jeszcze wiersze do własnych wczesnych utworów. Wyraził jednocześnie podziękowanie za przygotowanie dla niego wieczoru autorskiego, jaki miał się odbyć w Wiedniu kilka miesięcy później. Lizzie Gibson polecał Rilke swego lekarza z sanatorium Weißer Hirsch w Dreźnie, dokąd zamierzała ona posłać na kurację swego syna Bertila. Wszystko to rozpraszało jego uwagę i nie pozwalało mu całkowicie oddać się pracy, czego tak bardzo pragnął. Jakkolwiek Geijerstam, przeczytawszy list, w którym Rilke taktownie napomknął o ujemnych stronach życia na Capri, porzucił swój zamiar i pozostał w Rzymie, niemniej Trebitsch nie omieszkał odwiedzić wyspy. Natomiast kilkudniowa wizyta Ellen Key, jaką złożyła im w marcu, była dla nich prawdziwym utrapieniem, mimo iż Ellen nie zamieszkała w Villa Discopoli (wedle słów Rilkego z listu do Klary, jego »trzy damy« były nie mniej zaskoczone, uświadomiwszy sobie, iż osławiona »Nowa Era« zawitała do nich pod postacią tak leciwej damy).</p>

<p>Szczęśliwy ten, kto może przebywać w samotności – westchnął poeta w liście do Ellen, przebywającej w Syrakuzach. Nie zupełnie tak wyobrażał sobie bowiem pobyt w »Rosenhäusl«. Cisza nadchodzącego zmierzchu, kiedy stawał u drzwi swego domu, cisza »jaką tworzyły jedynie drobne dźwięki, początki wersów z pieśni ptaszyn«, przywodziła mu na myśl chwile spędzone w Villa Strohl–Fern w Rzymie; ogarniało go wówczas uczucie, iż od tamtych dni poczynił postępy, stał się bardziej dojrzały. Nie chciał też zaniedbać sposobności, by doświadczyć nowych wrażeń. W czasie długich spacerów towarzyszył uroczej Manon zu Solms; odkrywał Anacapri, wspinał się na Monte Solaro, zwiedzał grotę Migliera oraz niewielki kościół Santa Maria a Cetrella, podziwiał też krajobrazy kojarzące mu się z Grecją, »pozbawione dzieł sztuki greckiego świata, lecz jakby z czasów przed ich powstaniem«. Jego »damy«, siedząc wieczorami przy swych robótkach lub obierając dla niego jabłka, z uwagą i zrozumieniem przysłuchiwały się wierszom, jakie napisał w ciągu dnia, fragmentom utworów Ibsena, Hessego czy Geijerstama lub też listom Klary z Egiptu. »Tworzymy najbardziej uroczy krąg, jaki można sobie wyobrazić« – zwierzał się w liście do Ellen – »lecz tak niezwykle trudno mi pogodzić prawdziwą pracę z przebywaniem w towarzystwie przyjaciół, choćby nadzwyczaj miłych&nbsp;… Wśród ludzi&nbsp;… tak łatwo daję się skusić, by mówić i wyrzucić z siebie w trakcie rozmowy to, czego mi potem w mojej pracy brakuje.« Niemniej, napisał »coś dobrego«, jak donosił Elisabeth i Karlowi von der Heydt. »Lecz znów ogarnia mnie ogromna tęsknota za moją samotnością, za całkowitą samotnością Paryża.« Z nadejściem marca zaczął poważnie myśleć o powrocie; prosił Paulę Modersohn oraz Dorę Herxheimer, by wyszukały dla niego odpowiednie mieszkanie – tym razem umeblowane atelier, gdzie mógłby »oddać się pracy, jaką mam przed sobą&nbsp;… pogrążony w bezmiarze samotności, za którą tak bardzo tęsknię«. Albowiem tylko tam, w Paryżu, mógł wywiązać się z obietnicy uczynionej Kippenbergowi, iż na Boże Narodzenie przygotuje do druku nowy tom poetycki, tylko tam mogły krystalizować się jego przemyślenia związane z <em>Maltem</em> – w tym właśnie mieście, które stawiało przed artystą tak ogromne wymagania, które samo w sobie było pracą; wszak temu miastu zawdzięczał wszystkie swe najlepsze osiągnięcia.</p>

<p>W trakcie pobytu na Capri udało mu się jednak poczynić pewne postępy; nawet odrywające go od pracy kontakty towarzyskie okazały się owocne. Z pomocą Alice Faehndrich, której matka była Angielką, podjął na nowo próbę przekładu <em>Sonnets from the Portuguese</em> pióra Elisabeth Barrett Browning, nad którym pracował już wcześniej wraz z Dorą Herxheimer w Paryżu. Przekład całego cyklu został ukończony w przeciągu marca i kwietnia. Rilke przyznawał, iż jego przekłady owych wierszy dalekie są od doskonałości, niemniej uważał, że jako »bardzo osobiste« zasługują na to, by znaleźć się pośród jego własnych utworów. Kippenberg zaraz też zgodził się je opublikować. W tym okresie poeta zwrócił swą myśl ku tematowi, który rozwinie w <em>Maltem</em> i który będzie stale obecny w jego późniejszych dziełach – ku rozważaniom o istocie miłości łączącej mężczyznę i kobietę, o zdolności niektórych niezwykłych kobiet, by wznieść się ponad upokorzenie i zdradę, jakich doświadczyły od swych ukochanych; ku ideałowi »miłości bez posiadania«. Postać siedemnastowiecznej mniszki Marianny Alcoforado, która – opuszczona przez swego kochanka, hrabiego Chamilly – wstąpiła do klasztoru, zajmowała Rilkego od chwili, gdy przeczytał jej listy, ogłoszone drukiem rok lub dwa wcześniej nakładem Insel Verlag. Co prawda owa zakonnica to postać historyczna, niemniej jej pełne namiętności listy były wytworem literackiej fikcji. Rilke jednak nie chciał w to uwierzyć, jako że na kartach owych listów odnalazł – jak sądził – doskonały przykład miłości, która znajduje swe spełnienie jedynie w wyrzeczeniu. O książce tej skreślił krótką notatkę dla Kippenberga, która miała ukazać się w <em>Insel–Almanach na rok 1908</em>; wydawcy przesłał również trzy swoje wcześniejsze wiersze – »Karuzela« (»Das Karussell«), »Abisag« oraz »Pantera«.</p>

<p>Statek, którym podróżowała Klara, miał zawinąć do portu w Neapolu 19&nbsp;kwietnia; Rainer zamierzał zabrać ją na Capri na pewien czas, zanim w maju oboje wyruszą na północ – Klara do Berlina, on zaś do Paryża. W tygodniach poprzedzających jej przyjazd do Villa Discopoli przybywało coraz liczniejsze grono gości, przez co obowiązki względem towarzystwa stawały się bardziej uciążliwe. Rilke złożył wizytę Gorkiemu, który wywarł na nim wrażenie jako człowiek ceniący Verhaerena i Hofmannsthala; niemniej jego rewolucyjne zapatrywania wydawały mu się niestosowne w równej mierze dla Rosjanina jak i artysty, dla którego »nic nie jest tak istotne, nic tak naturalne jak cierpliwość«. O wiele większe zadowolenie sprawiły my odwiedziny u Axela Munthe, który gościł go w swym domu w San Michele kilka dni później. Odnalazł w nim człowieka o wielkiej mądrości życiowej oraz »dziwnie miłej dobroci«, żyjącego wśród pięknych dzieł sztuki, z których nie stworzył wszakże muzeum, lecz prawdziwy dom.</p>

<p>Rainer trwał niezłomnie w swym postanowieniu, by podążać własną drogą do Paryża, mimo to był również zatroskany o przyszłość żony. W liście do Geijerstama zapytywał go, czy Klara mogłaby wraz z małą Ruth przyjechać do niego latem w gościnę; podkreślił przy tym, iż byłoby to możliwe jedynie pod warunkiem, gdyby pozyskała tam jakoweś zamówienia. W odpowiedzi Geijerstam serdecznie zapraszał Klarę do siebie, wyrażając przy tym radość, że zamieszka ona w ich letnim domu i wykona jego popiersie; ostatecznie okazało się to jednak niemożliwe. Do Neapolu Klara przybyła nad wyraz zmęczona upałem panującym w Heluan; czekało ją również bolesne rozczarowanie, jako że studium, przedstawiające grupę afrykańskich gazeli, które ukończyła w Egipcie, realizując zamówienie londyńskich przyjaciół rodziny Knoopów, zostało w Neapolu uszkodzone przez niezręcznego robotnika wykonującego gipsowy odlew. Pracę należało wykonać ponownie, już w Berlinie, gdzie czekały ją także inne zajęcia. Aby wypocząć, pozostała z Rainerem na Capri do 16&nbsp;maja, po czym wspólnie spędzili jeszcze dziesięć dni w Neapolu, gdzie przez pewien czas towarzyszyły im Alice Faehndrich oraz Manon zu Solms. Z końcem miesiąca Klara powróciła do Berlina, Rainer zaś wyruszył do Paryża.</p>

<p>Przez pierwszych kilka dni poeta zamieszkał w hotelu. Tak zwane »umeblowane« atelier, jakie wyszukała dlań Dora Herxheimer, nie spodobały mu się, wymagały też zbyt dużych nakładów, jeżeli miałyby zostać urządzone zgodnie z jego upodobaniem. Nie było innej możliwości, jak tylko powrócić do mieszkania przy rue Cassette, nie bacząc na to, iż pokoje te napełniały go przygnębieniem przez swą »uwydatnioną bezdomność«. Po krótkich targach o obniżenie czynszu, 6&nbsp;czerwca roku&nbsp;1907 Rilke mógł wprowadzić się do mieszkania, mieszczącego się na drugim piętrze, nad pokojami, które Paula dopiero co opuściła. Przywieziono mu pulpit, hortensja, którą podczas jego nieobecności pielęgnowała Dora, wypuszczała pąki. Samotność, za którą tak bardzo tęsknił, znów należała tylko do niego. Poeta mógł cieszyć się towarzystwem przyjaciół mieszkających w Paryżu – Tory Holmström, Madeleine de Broglie, Mathilde Vollmoeller, Dory – lecz jego serce napełniała radość, że znów oddychał spokojem. W wegetariańskiej restauracji czy też w mleczarni, skąd wieczorami przynosił sobie mleko, nic się nie zmieniło – było tak, jak gdyby nigdy nie opuszczał tego miejsca.</p>

<p>Przez pierwsze dni szedł za swoją własną radą, której udzielił był niegdyś Torze Holmström podczas jej pierwszego pobytu w Paryżu – by traktowała to miasto »niczym kąpiel, nie czyniąc przy tym zbyt wielu wysiłków, lecz poddając się uczuciom i pozwalając mu na siebie oddziaływać«. Jednakże niełatwo przyszło mu na powrót do niego przywyknąć. »Ten Paryż, który budzi we mnie podziw, w którym muszę wytrwać, podobnie jak w szkole&nbsp;… kiedy człowiek zaczyna odczuwać wielkość tego miasta, jego bezmiar, wtenczas ukazuje ono swą bezlitosną stronę, niwecząc go całkowicie, i sprawia, że człowiek staje się nikim i musi próbować wciąż na nowo rozpoczynać swe życie.« Lęk, jakim to miejsce go niegdyś przenikało, – pisał do żony – nadal panoszył się w jego sercu, był to wciąż »ten Paryż, który pożerał Maltego Lauridsa«. Nocami z mieszkania sąsiada dochodził do jego pokoju ustawiczny hałas, jak gdyby ktoś nieustannie rzucał blaszaną pokrywką, a ta toczyła się po podłodze. Ten dźwięk zdawał się go zadręczać, jako że poeta czuł instynktownie cierpienie i rozpacz, będące źródłem tej bezsensownej czynności, wyczuwał rytm owego szaleństwa, zanim jeszcze poznał jego przyczynę. Zajmujący przyległy pokój student, który miał wkrótce przystąpić do długo przygotowywanego egzaminu, cierpiał na zwiotczenie powiek i musiał poddać się operacji, by w ogóle je unieść, przez co miotał nim gorączkowy niepokój. »Jego matka przyjechała w najcięższej dlań chwili« – Rainer pisał do Klary – »ach, ona nie domyślała się, jak wielką pomocą było dla mnie rozpoznać jej kroki na zewnątrz.&nbsp;… Mogłaś usłyszeć słowa: pewna matka miała chorego syna – wypowiadane tak bezbarwnie, jak gdyby można to było zobaczyć na reliefie o dziesięciu epizodach&nbsp;…« Owa udręka miała być jedną z wielu, jakie znosił Malte Laurids Brigge, kiedy jego <em>Pamiętniki </em>przybrały kształt artystyczny. W liście do Arthura Holitschera, który krytykował <em>Korneta</em> za jego »zarażony poezją« styl, Rilke przypomniał mu, że utwór ten powstał w roku 1898: »Proza, nad którą obecnie pracuję, jest całkiem odmienna od tamtej.«</p>

<p>Przede wszystkim jednak należało najpierw ukończyć pracę nad nowym tomem wierszy, na którego rękopis czekał Kippenberg. Z końcem czerwca Rilke mógł powiadomić wydawcę, iż książka jest już właściwie gotowa; mimo to wstrzymał się jeszcze czas jakiś z przesłaniem jej do druku, by w lipcu nieznacznie ją rozszerzyć. Zbiór chciał zatytułować po prostu »Poezje«, jako że coraz mniej skłonny był nadawać swym książkom wyszukane tytuły. Pokazawszy manuskrypt Klarze (gdyż wielce sobie cenił jej opinię) przesłał go do wydawnictwa na początku sierpnia. Rilke z radością przystał na propozycję Kippenberga, by zbiór ten ostatecznie nazwać »Nowe poezje«, ponieważ tytuł ten świadczył o przemianie, jaka dokonała się w nim od czasu spotkania z Rodinem. Uzgodniono, że tomik zostanie wydany w większym formacie aniżeli <em>Księga godzin</em>, a okładka pozostanie całkiem jednobarwna – jedynie tytuły wierszy będą w kolorze zielonym. Wedle zapewnień autora, Kippenberg mógł liczyć na drugi tom jego poezji, jako że w ciągu nadchodzących miesięcy znów naprawdę »odda się pracy«.</p>

<p>Były to istotnie »nowe« poezje, jeśliby porównywać je z wierszami wchodzącymi w skład <em>Księgi godzin</em> czy też <em>Księgi obrazów</em>. Pisane w duchu nauk Rodina, nie były już bezpośrednim wyrazem wewnętrznego nastroju, lecz jego odzwierciedleniem w »rzeczach«, obserwowanych w ów sposób, o jakim poeta pisał w listach do Klary przebywającej w Egipcie; rzeczach, które stawały się symbolami, »bardziej przekonującymi, pełnymi siły imionami«, by nazwać »zdarzenia«, zachodzące w duszy poety. Pominąwszy »Panterę«, prawdopodobnie najbardziej znanym utworem spośród tych poezji jest »Karuzela«. Wiersz ten, zainspirowany widokiem karuzeli dla małych dzieci, której Rilke przyglądał się często w Ogrodzie Luksemburskim, stał się wspaniałą ewokacją dzieciństwa, wypełnionego marzeniami, które wkrótce pierzchają wraz z nastaniem dorosłości:</p>

<p>Gdy budę wraz z rozdrganych cieni grą</p>

<p>na krótkie mgnienie porwie w ruch kołowrót</p>

<p>pstrych koni, co z krainy zmroku rwą,</p>

<p>której zastygnąć nie chce się na powrót,</p>

<p>to, choć w zaprzęgu okiełznane rżą,</p>

<p>zuchwała bucha śmiałość z oczu koni,</p>

<p>gdy srogi lew czerwony gna przez ogród</p>

<p>i tam i sam za białym słoniem goni.</p>

<p>I nawet jeleń, jakby z boru niósł</p>

<p>błękitne dziewczę, całkiem jak prawdziwy</p>

<p>porywa się pod siodłem w drobny kłus.</p>

<p>Gdy chłopczyk biały lwa dosiada, gdy</p>

<p>kurczowo ściska cugle w małej dłoni,</p>

<p>bestia wywala jęzor, szczerząc kły,</p>

<p>i tam i sam za białym słoniem goni.</p>

<p>I patrzą w górę, w dal, nad końskie grzywy</p>

<p>wesołe panny, co z tych harców prawie</p>

<p>wyrosły już; i gubi się w zabawie</p>

<p>ich roztargniony wzrok, leniwy, ckliwy,</p>

<p>i tam i sam za białym słoniem goni.</p>

<p>I wszystko wre, i spieszy się, i kończy,</p>

<p>i kręci się bez celu, i w kolisku</p>

<p>znów czerwień, zieleń, szarość w krąg się łączy,</p>

<p>w ledwo zaczętym błyska twarz profilu —.</p>

<p>I uśmiech szczęścia wśród uśmiechów tylu</p>

<p>olśni, obróci, strwoni się, przesłoni</p>

<p>i dech zapiera w ślepym wirowisku&nbsp;…</p>

<p>Wiele innych wierszy rodziło się z tego rodzaju naocznej obserwacji, a ich tematem były gazele i flamingi, widziane w Jardin des Plantes, paryskie parki, rozeta katedry, żebrak, wyspy Morza Północnego, do których wracał wspomnieniami; liczne spośród nich były owocem obserwacji, by tak rzec, niebezpośrednich – jak Chrystus w ogrodzie Getsemani, pogrążony w rozpaczy osamotnienia, jak niegdyś we wczesnych <em>Wizjach</em>; wyruszający w drogę Syn Marnotrawny, przywołujący na myśl uczucia napełniające Rilkego, kiedy opuszczał Pragę; tematy klasyczne i biblijne ukazane w nowym świetle. Wszystkie są naznaczone piętnem dążenia poety, by idąc w ślad za Rodinem tworzyć »dzieło sztuki«, które byłoby jeszcze bardziej określone aniżeli jego model, »odjęte czasowi« i »oddane przestrzeni«, by mogło stać się »godne wieczności«. Jak sam poeta rozumiał owe zmagania, wyłożył w liście napisanym do Klary tuż przed ukończeniem pierwszej części swej książki:</p>

<p>Dzieła sztuki są zawsze owocem życia w zagrożeniu, wynikiem podążania za doświadczeniem aż do ostatecznego końca, tam, dokąd żaden człowiek nie jest już w stanie dotrzeć. Im dalej podąża się ową drogą, tym bardziej osobiste, bardziej niepowtarzalne staje się owo doświadczenie, zaś dzieło sztuki jest koniecznym, nie dającym się stłumić, możliwie ostatecznym wyrazem owej wyjątkowości&nbsp;… W tym kryje się sekret niewyobrażalnej pomocy, jaką dzieło sztuki przynosi temu, kto musi je stworzyć – iż jest ono jego podsumowaniem, paciorkiem różańca, na którym jego życie odmawia modlitwę, wciąż powracającym dowodem jego jedności i prawdziwości, danym jemu samemu&nbsp;…</p>

<p>Rainer był pełen otuchy, iż mimo trudnych pierwszych dni po powrocie do Paryża wytrwał w swym postanowieniu i wciąż był zdecydowany tam pozostać. W liście do Klary, napisanym z początkiem lipca, donosił, że nie skorzystał z zaproszenia May Knoop, która proponowała mu podróż do Anglii. Jakkolwiek Paryż wydawał mu się nieco męczący, zaś każdy powóz zmierzający w kierunku stacji wzbudzał w nim pewne emocje tudzież tęsknotę za podróżowaniem, niemniej był głęboko przekonany, iż samotność jest teraz dlań najważniejsza, tym bardziej, że »przegadałem całą zimę«. Całymi tygodniami, w ciągu lipca i sierpnia, prawie do nikogo nie przemówił słowa; dni wypełnione pracą mijały mu »z monotonną regularnością«. Całkowicie oddał się pisaniu, czyniąc »od czasu do czasu jakoweś ciche postępy przy moim pulpicie, od którego nie ruszyłem się na krok od tygodnia«, narzucając sobie pewien »zdrowy reżim pracy«. »Czuję teraz, jak dobrze mi było tak stać i pisać dzień za dniem« – zwierzał się w liście skreślonym 14&nbsp;lipca do Dory Herxheimer, kiedy redakcja <em>Nowych poezji</em> oraz książkowa wersja <em>Rodina</em> zostały ukończone. »Bądź co bądź pisanie jest moim rzemiosłem, trzeba pokochać nie tylko pracę samą w sobie, tę intelektualną, wspaniałą, lecz również ręko-dzieło, które do niej należy, ów niewidoczny, nie przynoszący nagrody trud.« Rainer nie przyjął nawet zaproszenia Karla von der Heydt do Reims, a później także do Godesbergu, gdyż »choćby najmniejsza wyrwa« na »nieprzerwanej ścieżce jego dni« mogłaby »sprawić, iż to, co pozostało, obróciłoby się wniwecz (a to jest dla mnie największym niebezpieczeństwem)«. Z radością jednakże powitał swego przyjaciela, kiedy ten przejazdem zatrzymał się w Paryżu; jemu też postanowił zadedykować <em>Nowe poezje</em>.</p>

<p>Już wcześniej Stefan Zweig proponował Rilkemu, by zorganizować w Wiedniu wieczór autorski, poświęcony jego twórczości, zaś Hofmannsthal zapewniał go, iż znajdzie tam uważne audytorium. Dlatego też Rainer powziął myśl o kolejnej podróży, przewidywanej na listopad; w czasie wieczorów miałby tym razem czytać przede wszystkim fragmenty własnych utworów. Wszak poeta tak naprawdę nie wiedział, co począć. Z niechęcią myślał o wyjeździe z Paryża, nie miał jednakże dość odwagi, by pozostać tam całą zimę, gdyż obawiał się nawrotu złego samopoczucia. Stąd też, mimo wcześniejszych zarzekań, rozważał, czy nie powrócić na Capri, dowiedziawszy się, że Alice Faehndrich i Julie von Nordeck liczyły na to, iż będzie mógł do nich przyjechać. Na razie jednak nie kłopotał się nazbyt swą przyszłością i – jak zwykle – zostawił to losowi.</p>

<p>Tymczasem jego twórcza praca rzeczywiście przynosiła owoce. Tylko w przeciągu sierpnia ukończył ponad czterdzieści dalszych »nowych poezji« – dobrze ponad trzecią część późniejszego drugiego ich tomu; powstawały również następne stronice <em>Maltego</em>. Mijało właśnie pięć lat od dnia, kiedy po raz pierwszy zawitał w Paryżu i zamieszkał przy rue Toullier; odżyły wówczas w pamięci wspomnienia wstrząsającego wrażenia, jakie wywarło na nim to miasto szpitali i skrajnej, anonimowej nędzy. Niemniej, mimo postępów, jakie poczynił w okresie lata, przeniknęło go uczucie dawnej rozpaczy i zwątpienia, iż w przeciwieństwie do Rodina czy van Gogha wciąż daleko mu było do urzeczywistnienia swego ideału »codziennej pracy«. Niespodzianie »właściwymi oczami« spojrzał na płótna Cézanne’a, wystawione w Salon d’Automne – a to dlatego, że wiedział teraz o oddaniu, z jakim malarz tworzył swe dzieła, o owym szaleńczym poświęceniu się człowieka, który nie porzuci codziennej pracy »sur le motif« nawet na wieść o pogrzebie matki; artysty »tworzącego swych ›świętych‹« z butelek po winie i jabłek, »i zmuszającego je, <em>przymuszającego</em>, by stały się piękne, by wyrażały sobą cały świat«. Urzeczony Salonem – odwiedzał go jeszcze wielekroć – napisał kilka długich listów do żony, które same w sobie – choć w niezmienionej formie – tworzą monografię poświęconą Cézanne’owi, porównywalną z książką o Rodinie.</p>

<p>To właśnie Klara zawarła w słowach prawdę, którą poeta instynktownie odkrył, z początku nie zdając sobie jednak z tego sprawy – iż był to ów punkt zwrotny w malarstwie, który można by porównać z tym, jaki on sam osiągnął – lub jakiego był bliski – w swej twórczości dzięki <em>Nowym poezjom</em>. Rainer wyznał Klarze, iż z tego też powodu musi oprzeć się pokusie, by napisać o Cézannie – nikt bowiem, kto patrzy na te obrazy »w sposób tak subiektywny«, nie ma prawa o nim pisać; niemniej poeta przeczuwał, iż owo »nieoczekiwane spotkanie« stało się częścią jego życia.</p>

<p><strong>3</strong></p>

<p>Je suis descendu dans mon travail plus loin que jamais.</p>

<p>Z końcem października roku&nbsp;1907, gdy nadszedł czas, by wyruszyć w podróż, Rainer wciąż nie wiedział, dokąd zwrócić swe kroki. Klara wraz z Ruth przebywała wówczas na powrót u swej matki w Oberneuland; nieliczne zamówienia okazały się niewystarczające, by utrzymać atelier w Berlinie. Przez całe lato żywiła nadzieję, iż będzie mogła pojechać do Szwecji. Rainer prosił Gibsonów, by wystarali się dla niej o posadę nauczyciela rysunku w szkole Samskola, dzięki czemu odzyskałaby poczucie bezpieczeństwa, mogłaby również zaprosić tam matkę, zaś Ruth posłać do szkoły, o której mieli tak pochlebne zdanie. Rainer forsował ów projekt nawet mimo krytycznych zastrzeżeń Ellen Key wobec jego planów – twierdziła ona, iż zimą klimat Göteborgu jest wielce niesprzyjający, Samskola zaś bynajmniej już nie tą samą placówką co dawniej. Podanie do dyrektora szkoły, złożone przez Gibsona, zostało odrzucone, co rozwiało marzenia Klary o stałej pracy. Rainer, chcąc nie chcąc, nie mógł uniknąć ponownego spotkania w Oberneuland, być może w czasie Świąt Bożego Narodzenia. Skłonny był przyjąć zaproszenie do złożenia wizyty na Capri. Nie miał złudzeń co do tego, że – jak zwierzał się w liście do żony – oznaczać to będzie utratę jego samotności; był wszakże zdecydowany wykorzystać pobyt w »Rosenhäusl«, zanim da się wciągnąć w »długie rozmowy« towarzyskie w Villa Discopoli. Tym razem miał zamiar powrócić do Paryża wcześniej, z myślą o letnich miesiącach wypełnionych pracą.</p>

<p>Trasa jego podróży miała wieść najpierw do Pragi, następnie do Wrocławia, w końcu zaś do Wiednia. Prowadząc w Paryżu nadzwyczaj skromne życie, nie zdołał jednak zgromadzić jakichkolwiek oszczędności. Honorarium za wykorzystanie fragmentu książki o Rodinie, jakie spodziewał się otrzymać, okazało się dwakroć niższe niż przewidywał. Niemniej, dzięki wpływom z wieczoru autorskiego w Pradze będzie w stanie pokryć przynajmniej koszty podróży, zaś po jej zakończeniu być może uda mu się znów odwiedzić Wenecję. »Nigdy nie uświadamiałem sobie tak wyraźnie,« – pisał w październiku – »jak bardzo wbrew naszej naturze jest wybiegać myślą poza teraźniejszość«. Postanowił zostawić to losowi; nie brakowało też dalszych zaproszeń – jeszcze podczas pobytu poety w Pradze Sidie Nádherný ofiarowała mu gościnę na zamku w Janowicach. Rainer spakował swoje rzeczy; o biurko i książki pozostawione w mieszkaniu przy rue Cassette miała zatroszczyć się Mathilde Vollmoeller. Zanim wyruszył w drogę, zdołał wysłać Kippenbergowi korektę <em>Nowych poezji</em>, dokonał też ostatecznej selekcji wierszy.</p>

<p>Kiedy 1&nbsp;listopada Rainer zawitał w Pradze, widok tego »upartego starego miasta« jego dzieciństwa wydał mu się niezmiernie przygnębiający. Budowle, niegdyś tak przytłaczające swym ogromem, nawet teraz – choć zmniejszone do normalnych rozmiarów – zdawały się go przygniatać; nie mógł też zrozumieć teraźniejszego oblicza tego miasta. »Moja awersja nigdy nie była tak wielka jak podczas tych odwiedzin (być może dlatego, iż w międzyczasie nauczyłem się postrzegać i rozumieć wszystko przez pryzmat mojej pracy).« Podczas spotkania z matką towarzyszyło mu to samo poczucie winy z powodu krzywdzącego zachowania względem niej; niemniej odniósł wrażenie, iż mniemanie, jakie Phia miała o swym synu, było całkowicie błędne. Poeta zdał sobie sprawę, że nigdy nie będzie w stanie ofiarować jej choćby najmniejszej cząstki tego, co dlań naprawdę rzeczywiste. Była dla niego niczym dom dla lalek, którego kolorowych drzwi i okien nie można ani otworzyć, ani przez nie wejść. W Dzień Zaduszny udało mu się – bez niej – odwiedzić grób ojca. Kamień z nagrobną inskrypcją był całkiem zwietrzały, »jak gdyby stał w starym, zapuszczonym parku, nie ruszony od stu lat«. Phia oraz wszyscy dawni znajomi zabiegali około niego, »wszyscy pragnęli mnie mieć, jakby mnie można było zjeść – lecz kiedy już mnie zdobyli, okazało się, iż nie są bynajmniej głodni, jak gdyby musieli przestrzegać diety«.</p>

<p>Niemniej, zanim 3&nbsp;listopada wystąpił przed publicznością w Towarzystwie »Concordia«, Rainer zaznał też chwil przyjemności. Na zamku w Janowicach gościł na herbacie u Sidie Nádherný i jej braci; najbardziej jednak ucieszył go list od Rodina. W swym piśmie, dyktowanym nowemu sekretarzowi, rzeźbiarz uprzejmie zapytywał go o reputację Hugona Hellera, którego wiedeńską księgarnię zaproponowano mu jako miejsce wystawy kilku spośród jego rysunków. W księgarni tej Rilke miał w krótkim czasie czytać fragmenty swych utworów. W liście napomknięto również o tym, iż Rodin polecił przełożyć wyjątek z dopiero co ogłoszonego drukiem tomu wykładów Rilkego poświęconych rzeźbiarzowi. Rainerowi sprawiło to wielką radość, jako że tym samym przełamano wzajemną nieufność. Natychmiast odpisał na list, w tonie równie rzeczowym, wszak nie omieszkał wyrazić zadowolenia, iż znów mógł nawiązać kontakt ze swym mistrzem, nie krył również entuzjazmu na wieść o wystawie w Wiedniu, dla której – jego zdaniem – nie można by znaleźć piękniejszego miejsca aniżeli księgarnia Hellera.</p>

<p>Publiczność obecna na wieczorze – pełna podziwu dla poety acz nieco obojętna – składała się z tych samych co zawsze starszych dam oraz garści zadowolonych z siebie literatów. Rilke zaprezentował kilka wierszy wybranych z <em>Księgi obrazów</em>, fragment pierwszej redakcji <em>Maltego</em> oraz nieliczne spośród <em>Nowych poezji</em>; niemniej, z wyjątkiem »Karuzeli«, słowa owych wierszy padały w próżnię. Nie mógł oprzeć się wrażeniu, iż początek podróży był złowróżbny. Otuchy dodała mu opinia państwa Sauerów, a także Rosy Schobloch, żony pewnego przemysłowca, która prawdopodobnie wyraziła swój podziw w bardziej konkretny sposób. »Przede mną długa droga« – napisał do niej z Wrocławia w liście pełnym słów wdzięczności – »i potrafię docenić wartość każdej pomocy, dzięki której mogę nią podążać. Wielu sądzi, iż poeta może się rozwijać, traktując swe zajęcie jako rzecz drugorzędną, niezależną od normalnej kariery. Lecz im dalej kroczę moją drogą, tym bardziej sobie uświadamiam, jak ogromnego poświęcenia domaga się sztuka, że nawet niepodzielna siła, skupiona w tym jednym jedynym dążeniu, zda się czasem nie wystarczać&nbsp;…« Wieczór we Wrocławiu sprawił mu większe zadowolenie i był wynagrodzeniem zawodu, jakiego doznał w Pradze – zgromadziło się liczne audytorium, które, zapłaciwszy, spodziewało się coś otrzymać i – jak sądził poeta – nie zawiodło się w swych oczekiwaniach. »Siedzieli cicho, kasłali w pewnych sensownych odstępach i zachowywali się tak, jak nauczono tych lepszych spośród nich«.</p>

<p>Prawdziwego sukcesu podczas swej podróży doczekał się dopiero w Wiedniu, dokąd przybył 7&nbsp;listopada. Zorganizowano tam dwa wieczory; w czasie pierwszego z nich, 8&nbsp;listopada u Hellera, miał czytać fragmenty własnych utworów; drugi zaś, kilka dni później, wypełnić miała prelekcja o Rodinie. Zgodnie z zapewnieniami Hofmannsthala, Rilke znalazł tam wdzięczną publiczność, o jakiej marzył. Muzyka <em>Nowych poezji</em> oraz fragmentów <em>Maltego</em>, rozbrzmiewająca w zręcznej <em>mise–en–scène</em> w zaciemnionym pomieszczeniu i przy zielonkawym świetle padającym na czytającego, urzekła słuchaczy. Wiedeński poeta Felix Braun, o dziesięć lat młodszy od Rilkego entuzjastyczny wielbiciel jego <em>Księgi godzin</em>, na długo zachował w pamięci ową chwilę, kiedy to szczupły, elegancko ubrany mężczyzna o młodzieńczym wyglądzie pojawił się w bocznych drzwiach, przystanął na chwilę, po czym odrzucił w tył głowę, by wybuchnąć prawdziwym śpiewem swych wierszy. Po raz pierwszy Rilke odczuł prawdziwy związek z tymi, dla których jego utwory były przeznaczone, w szczególności z ludźmi młodszego pokolenia jak Felix Braun czy Herbert Steiner, który – będąc wówczas jeszcze uczniem – pospieszył wraz z innymi uścisnąć mu dłoń. Tego wieczoru jego pokój hotelowy był pełen kwiatów. Przez następne dni Rilke miał sposobność zawiązać nowe przyjaźnie – z filozofem kultury Rudolfem Kassnerem, redaktorem działu felietonów <em>Neue Freie Presse </em>Franzem Servaesem oraz aktorką Lią Rosen; mógł też rozmawiać z wieloma osobami, względem których czuł pewne pokrewieństwo – wśród nich znaleźli się przede wszystkim Richard Beer–Hofmann, poeta i prozaik, którego dzieło od dawna podziwiał, oraz, rzecz jasna, Hofmannsthal, u którego gościł na obiedzie w jego domu w Rodaun. Ich serdeczne i spontaniczne przyjęcie, jakie mu zgotowali, było dla Rilkego niezwykłym przeżyciem. »Czułem się po trosze, jakbym właśnie dla nich pracował przez te ostatnie lata, tak bardzo potrzebowali tego, co im ofiarowałem.«</p>

<p>Najwięcej radości sprawił mu jednak kolejny list od Rodina, napisany tak, jak gdyby nigdy nie istniał między nimi żaden rozdźwięk. Rodin opowiadał w nim o swej pracy oraz ideach, zachwalał fragment jego prelekcji, który miał okazję przeczytać, zapewniał również, że ich stosunki znów układają się poprawnie: »Proszę mnie odwiedzić, gdy zawita Pan w Paryżu&nbsp;… Obaj odczuwamy potrzebę prawdy i poezji, potrzebę przyjaźni.«. List ten dodał mu siły i otuchy przed prelekcją, która miała się odbyć 13&nbsp;listopada. Chociaż wykład spotkał się z owacyjnym przyjęciem licznej publiczności, niemniej Rainera nurtowały wątpliwości, czy zdołał zarazić wszystkich słuchaczy swym entuzjazmem dla mistrza. Wydało mu się to wszakże zdarzeniem losu, iż wypowiedziane przez Rodina słowa pojednania, których z utęsknieniem wyczekiwał, zbiegły się w czasie z opublikowaniem w Berlinie jego wykładu o rzeźbiarzu (w drugim tomie poświęconym Rodinowi), jak również z przygotowaniami do wystawy rysunków artysty w księgarni Hellera, przy których mógł służyć radą – słowem, jednym z owych zrządzeń Opatrzności, jakie – w mniemaniu poety – kierowały jego skądinąd chaotycznym życiem. »Serce me przepełnia nieskończone pragnienie Pańskiej przyjaźni« – odpisał Rodinowi – »i jestem dumny, iż w mojej pracy posunąłem się naprzód wystarczająco daleko, by móc dzielić Pańskie wspaniałe i proste pragnienie prawdy.«</p>

<p>Wizyta w Wiedniu okazała się nader wyczerpującym przeżycie dla kogoś, kto lubował się w samotności. Rilke uznał, iż może sobie pozwolić na krótki odpoczynek w Wenecji, zanim wybierze się w odwiedziny do Klary, przebywającej podówczas w Oberneuland. Już wcześniej rekomendowano mu pewien spokojny wenecki pensjonat, prowadzony przez siostry Pietra Romanelliego, paryskiego marszanda. Przez dziesięć dni mógł tam zażywać spokoju i »drżącej ciszy«, jakby dźwięczącej w szklanej witrynie. Miasto zakryła szara, zimna bladość jesieni, było ono »zamglone, jak gdyby pod wpływem wielkiego przeżycia«, »wspaniałe acz ciężkie« – to nie Wenecja dla nowicjusza, trzeba było się jej na nowo uczyć. W pewnym prywatnym palazzo, należącym niegdyś do weneckich dożów, Rilke zachwycał się refleksami popołudniowego światła, pełgającego po flamandzkich gobelinach i olbrzymich lustrach; podziwiał ciągnące się galerie, ozdobione ogromnymi malowidłami, przedstawiającymi »kardynałów w fioletowych szatach, prokuratorów odzianych w szkarłat oraz niezłomnych generałów, pod którymi silne białe rumaki stawały dęba«. W listach do Klary opisywał dzieła Belliniego i Carpaccia, a także ostatni obraz Tycjana <em>Zdjęcie z krzyża</em>, jakby ukończony ręką innego malarza, »wspaniałe, niezapomniane, tragiczne&nbsp;… jak gdyby także on, stanąwszy u kresu, przeczuwał, co ma nastąpić, i chciał uchwycić to, czego mógł jeszcze dosięgnąć – takie są ruch i barwy&nbsp;…«</p>

<p>Siostry Romanelli nic o poecie nie wiedziały, kiedy u nich zawitał; spodziewały się, że przybędzie do nich kobieta. Kiedy Rilke wysiadał z gondoli, na gościa czekała Adelmina (nazywana Mimi), piękna i utalentowana pianistka, oczarowana oczami obcego mężczyzny, który zdawał się obdarzony magiczną mocą. W ów pierwszy wieczór Rainer siedział po obiedzie u jej boku, szepcząc jej do ucha: »Musisz Pani mieć mi tyle do powiedzenia, i wiem, że pewnego dnia powiesz mi o wszystkim.« Poprosił ją, by podarowała mu fotografię i wyznał, że skoro tylko wszedł do swego pokoju, klęknął przed obrazem Madonny i wykrzyknął: »C’est elle, c’est Mimi que je devais rencontrer un jour.« Nic zatem dziwnego, iż Mimi szczerze się w nim zakochała, a trzy tygodnie jego pobytu w Wenecji przeminęły dla niej jak sen. Trudno było jej zrozumieć, że kiedy Rainer mówił i pisał o miłości, w owym płomiennym stylu, który tak dźwięcznie brzmi we francuszczyźnie, jego myśli napełniała miłość platoniczna. »Belle et admirable« – jak zwracał się do niej podczas swego pobytu – »il est bien naturel que je vous aime&nbsp;… ce mot&nbsp;… je le prononce: de loin, parce que j’ai pris sur moi toute ma solitude; de près, parce que ceux que j’aime m’aident infiniment à la supporter.« Mimi wiedziała, że Rilke jest żonaty; kiedy odjeżdżał, podarowała mu prezenty również dla Klary i Ruth. Nawet jeśli po latach utrzymywała, iż ich związek był czysto duchowy, to jednak nie ulega wątpliwości, że wówczas żywiła nadzieję, iż w życiu poety jest miejsce również dla niej, jakkolwiek Rilke nie wyrzekł się swego przekonania, iż jego sztuka jest dla niego najważniejsza.</p>

<p>Jak łatwo mógł wówczas ulec pokusie, ujawnia jego list do Sidie Nádherný, napisany wkrótce potem; donosił w nim o »wielu niespodziewanych zdarzeniach«, jakie zaszły w Wenecji, które przyniosły mu tyle szczęścia, lecz i zadały »prawdziwe cierpienia«. Tych kilka dni – jak pisał – stało się dlań wyrazem jedności całego życia, »które mogłoby trwać, które wszakże, jako rzecz właściwa ludziom, ograniczone jest przez narodziny i śmierć, i ukazuje mi się, kiedy spoglądam wstecz, w potężnym i pogmatwanym skrócie, niczym scena z obrazu Michała Anioła«. Rilke nie omieszkał też włączyć Mimi do grona adresatów swej korespondencji, którym zwierzał się z nadziei i lęków, kłopotów i radości. W pierwszych dniach grudnia, ledwie że przywitał się z Klarą, już pisał do swej »chère, infiniment chère« Mimi o konsternacji, jaką wywołuje w nim ta deprymująca kraina oraz »całe to inne życie, które nie do mnie należy«, trudne i niepokojące, »gdyż to nie moja praca każe mi tu pozostać«. W kolejnych listach wyznał jej, iż mimo przygnębienia jego serce wypełnia szczęście, a jego źródłem jest świadomość, że ona, urocza i piękna, istnieje. Wyjawił też swe przekonanie, iż śmierć jest integralną częścią życia i winno się ją należycie ukształtować jako wieńczące arcydzieło; zalecał przyjaciółce, by pocieszenia szukała w poezji Verhaerena i w Biblii. Niemniej, tego rodzaju wyznania były dla niej niewielką pociechą; Mimi potrzebowała czegoś więcej aniżeli tylko pięknie brzmiących słów, nie dziw zatem, iż w ciągu następnego roku była bliska załamania. Jej brat, prosząc Rilkego, by w jakiś sposób zareagował, nie otrzymał od niego żadnej pomocy. »Pan mnie przecenia&nbsp;… nie jestem nikomu ostoją, przykro mi to mówić« – odpisał poeta w styczniu roku&nbsp;1909 – »jestem jedynie głosem. I ten głos muszę ofiarować mojej pracy.« Mimi Romanelli nie będzie ostatnią kobietą, której przyszło znosić cierpienia dlatego, iż Rilke nie potrafił odnaleźć w sobie owej bezwzględności, z jaką artysta całkowicie poświęca się swemu dziełu, która cechowała Rodina i Cézanne’a. Wciąż będzie utrzymywał nowe związki, jedynie po to, by sobie uświadomić, że nie można ich pogodzić z pracą artystyczną i że musi pozostać samotny.</p>

<p>Więzy rodzinne okazały się silniejsze, jednak także one stały się powodem rozdrażnienia poety, skoro tylko rozpoczęto zwyczajowe przygotowania do Świąt Bożego Narodzenia. Po ponownym przeczytaniu swych listów do żony, w których opisywał postać Cézanne’a, owładnęło nim uczucie, iż nie powinien był wyruszać z Paryża w podróż z odczytami; zaczął nawet żałować wyjazdu do Wiednia i Wenecji. »Toż to potwierdziła się moja ciągła nieporadność: iż jest we mnie tylko jedna siła, której nie powinienem rozpraszać.« Mimo to rozważał, czy przyjąć dalsze zaproszenia do wygłoszenia odczytów w Oldenburgu i Hanowerze, zanim powróci do Paryża lub, być może, wyjedzie zimą na Capri. Nadzwyczaj pomyślne wieści nadeszły w grudniu od Kippenberga. <em>Nowe poezje</em> miały wyjść jeszcze w tym samym miesiącu w nakładzie większym niż początkowo zakładano, mianowicie 2000&nbsp;egzemplarzy; honoraria za ów zbiór poetycki, jak również za wcześniejsze książki, stanowiące obecnie bardziej pokaźne sumy, zostały mu wypłacone przed końcem roku. Wysyłanie opatrzonych dedykacjami egzemplarzy nowego tomu wierszy do przyjaciół i znajomych było dla Rainera – jak zawsze – największą przyjemnością w okresie Bożego Narodzenia i Nowego Roku. Otrzymali je Hofmannsthal, Lia Rosen, Richard Beer–Hofmann, Manon zu Solms, państwo Sauerowie z Pragi oraz Lou w Getyndze, od której od dłuższego już czasu nie miał żadnych wiadomości. Sidie Nádherný podarowała mu małą choinkę oraz lalkę – prezent dla Ruth. W liście do Sidie Rainer w uroczy sposób opisał ich wspólną radość z otrzymanych prezentów – Ruth była zachwycona swoją nową lalką; wszelako wyznał jej także, iż coraz trudniej mu było świętować owe »oficjalne uroczystości«, gdyż »tak bardzo pragnę, by wszystkie me święta napełniała wewnętrzna radość«.</p>

<p>Egzemplarz <em>Nowych poezji</em> otrzymał oczywiście także Rodin. »Mam nadzieję, iż czytelnicy rozpoznają w tych wierszach, w jak wielkim stopniu Pańskie dzieło i Pański przykład stały się źródłem moich zauważalnych postępów – jeślibym miał zostać pewnego dnia zaliczony do tych, którzy z godnością postępowali w zgodzie z naturą, to jedynie dzięki temu, że całym sercem byłem Pańskim wiernym i pełnym determinacji uczniem.« Rilke przesłał swoją książkę również Emile’owi Verhaeren z wyrazami »przyjaźni i uwielbienia«, prosząc go jednocześnie o łaskawe słowo dla Hofmannsthala, który równie głęboko podziwiał belgijskiego poetę. Z dala od Paryża – pisał Rilke w liście – czuł się niczym na wygnaniu, pozbawiony tak mu drogiej samotności.</p>

<p>Mimo iż bardzo pragnął tam powrócić, to jednak, mając w pamięci chłód i przejmującą wilgoć, jakich doświadczył w Paryżu w okresie zimy, zdecydował ostatecznie udać się powtórnie na Capri. W międzyczasie odesłał do wydawnictwa korektę swego tłumaczenia <em>Sonnets from the Portuguese</em>; uzgodniono również warunki umowy. 19&nbsp;lutego roku&nbsp;1908 poeta wyruszył w podróż, kierując się najpierw do Berlina. Samuel i Hedwig Fischerowie w ciepłych słowach wyrażali się o jego <em>Nowych poezjach</em>; wydawca zaproponował Rilkemu publikację kilku utworów na łamach swego czasopisma <em>Neue Rundschau</em> (co prawda Fischerowi brakowało szczególnego zrozumienia dla poezji lirycznej, niemniej posiadał zmysł komercyjny, nie mniej bystry niż Kippenberg, poza tym cechowało go niekłamane uczucie odpowiedzialności, nakazujące mu służyć pomocą utalentowanym ludziom pióra, borykającym się z przeciwnościami losu). Rilke jednak nie obiecywał napisać czegokolwiek w najbliższym czasie, tłumacząc się wolnym tempem pracy oraz koniecznością ukończenia drugiej części <em>Nowych poezji</em>. Sama propozycja wszakże przypadła mu wielce do gustu, jako że nie łamała jego zobowiązań względem Kippenberga; cieszył się również, iż będzie miał sposobność osobiście omówić wszystko z Fischerem.</p>

<p>W Berlinie, gdzie zatrzymał się na kilka dni, zgotowano mu serdeczne przyjęcie. W szczególności Hedwig Fischer zaczęła stopniowo doceniać niezwykły talent owego skromnego poety, którego dziesięć lat wcześniej Lou Andreas–Salomé wprowadziła do jej domu. Samuel zaś wykazał zrozumienie dla jego sytuacji oraz zobowiązań wobec Insel Verlag. Fischer nie tylko był gotów przyjąć każdy pojedynczy wiersz lub fragment prozy, jaki Rilke uzna za stosowny, by opublikować go na łamach jego czasopisma, lecz także rozważał możliwość pewnego wsparcia finansowego dla poety. 29&nbsp;lutego, zaraz po przybyciu na Capri, Rilke napisał do wydawcy list, pełen słów wdzięczności, wyrażając nadzieję, iż pomoc ta umożliwi mu »rok spokojnej pracy w Paryżu«. Stan jego finansów, wciąż jeszcze niezadowalający, dawał mu powody do niepokoju, szczególnie w trakcie pobytu w Oberneuland, jako że czuł się odpowiedzialny za Klarę i Ruth. Edukacja ich sześcioletniej już córki stała się nie lada problemem dla rodziców, którzy wiedli tułacze życie. Propozycja Fischera – jakkolwiek wielkoduszna – mogła być jedynie chwilowym wybawieniem z kłopotów. Rilke potrzebował, jeśli nie długotrwałego zabezpieczenia, to przynajmniej zapewnienia, iż przez kilka nadchodzących lat będzie mógł poświęcić się własnej pracy – do której w swym odczuciu dojrzał – nie licząc na gościnność przyjaciół. Podczas pobytu w Villa Discopoli, chociaż na powrót oddano mu do dyspozycji »Rosenhäusl«, postanowił, iż pozostanie w gościnie na Capri znacznie krócej niż poprzednio. Większość czasu poświęcał korespondencji, która w dużej mierze dotyczyła sposobów rozwiązania jego problemów.</p>

<p>W czasie podróży po Niemczech Rilke zamierzał poczynić pewne kroki w tym kierunku, niemniej – pominąwszy spotkanie z Fischerem – okoliczności nie pozwoliły mu na to. Ewa Solmitz, pracująca wówczas w Berlinie jako nauczycielka, wyjechała z miasta, toteż Rilke nie mógł zasięgnąć jej rady w sprawie wychowania Ruth. Nie udało mu się również spotkać z Kippenbergiem. Do obydwojga napisał listy, przywodzące na myśl jego wołanie o pomoc, rozbrzmiewające sześć lat wcześniej w Westerwede. Ewa natychmiast wyraziła gotowość, by zamieszkać u Klary w Oberneuland i osobiście otoczyć Ruth troskliwą pieczą. Jakkolwiek ów bezinteresowny zamiar okazał się na razie niemożliwy do urzeczywistnienia, niemniej Ewa wspierała ich w ciągu najbliższych lat w poszukiwaniu źródeł pomocy. Do Kippenberga zwrócił się otwarcie z zapytaniem, czy wydawnictwo byłoby w stanie wypłacać mu regularnie zaliczkę na poczet honorarium za jego następne książki – wśród nich znalazłyby się druga część <em>Nowych poezji</em>, wybór wierszy z wcześniejszych tomików poetyckich (miał się on ukazać w następnej kolejności), utwór prozą, który autor zatytułuje <em>Pamiętniki Malte Lauridsa Brigge</em> (<em>Die Aufzeichnungen des Malte Laurids Brigge</em>), być może również studium o Cézannie oraz poprawiona, ostateczna redakcja <em>Białej księżniczki</em>. W swym liście Rilke przedstawił Kippenbergowi trudności, jakich mogą przysporzyć zobowiązania wobec wydawnictw, z którymi uprzednio współpracował; dołączył też umowy, które posiadał. W szczególności wspomniał o pożałowania godnym zobowiązaniu względem Bonza, któremu obiecał był prawo do wydania każdego dłuższego utworu prozą, jaki napisze w przyszłości, a także o konieczności uzyskania zgody Junckera na wszelkie reedycje jego wczesnych zbiorów wierszy. Kiedy oczekiwał odpowiedzi Kippenberga, zadręczając się przy tym coraz bardziej, czy nie pozwolił sobie na zbyt wiele, otrzymał pomyślne wieści od Fischera. Berliński wydawca napisał, iż od dawna jego pragnieniem było dopomóc mu w jego twórczej pracy, obecnie zaś ma dla niego konkretną propozycję. Do dyspozycji oddaje mu na okres roku sumę 3000&nbsp;marek, którą może rozporządzać wedle własnego uznania. »Będzie to dla mnie wielką radością, jeśli dzięki temu przyniosę Panu niejaką ulgę.«</p>

<p>Sytuacja była nader delikatna; chociaż Fischer w związku ze swą wielkoduszną propozycją nie postawił jakichkolwiek warunków, niemniej należało się spodziewać, iż w zamian oczekiwał czegoś więcej aniżeli kilku utworów, które mogłyby ukazać się w jego czasopiśmie. Mimo swej głębokiej wdzięczności Rilke poczuł się zobowiązany otwarcie wyjaśnić, czego oczekuje od wydawnictwa Insel, a także jak to nieuchronnie wpłynie na obietnice, które będzie mógł złożyć Fischerowi. Postępował słusznie, gdyż wkrótce potem Kippenberg nadesłał własną ofertę: proponował mu wypłacanie co kwartał zaliczek na poczet honorariów za jego książki oraz zobowiązał się, iż będzie próbował nie tylko nabyć prawa Junckera do wczesnych tomików poetyckich, lecz również – jeśli będzie to konieczne – wykupić od Bonza prawa do publikacji utworu prozą, tak by <em>Malte</em> ukazał się nakładem Insel Verlag. Umowę tę można by odnawiać co roku, w zależności od postępu pracy. Uzgodnienia te dawały poecie bezpieczeństwo, jakiego potrzebował, toteż przyjął je niezmiernie rad. Fischerowi dokładnie wyjaśnił swoje postępowanie, w nadziei, iż wydawca potrafi go zrozumieć i bez wątpienia będzie chciał ponownie rozważyć swą propozycję – jakkolwiek zastrzeżenie, iż umowa z Insel Verlag będzie co rok odnawiana, być może pewnego dnia pozwoli mu jednak, jak sądził, złożyć w berlińskim wydawnictwie swą książkę. Fischer – przyznając, iż miał nadzieję podpisać z nim podobne porozumienie, jakie zawarł z Hofmannsthalem, który publikował książki nakładem zarówno Insel Verlag, jak i jego oficyny – wyraził jednak niezmierną radość, iż Rilke zdołał w ten sposób zabezpieczyć swą przyszłość; wydawca potwierdził również wcześniejszą propozycję.</p>

<p>»Życie zaczyna przybierać kształt« – Rainer donosił Klarze, wysławszy pierwszy list do Kippenberga. Poeta nie posiadał się z radości – oto Paryż stał przed nim otworem, tak długo, jak tylko będzie go potrzebował do swej pracy – »jedyne miasto, które nie zagłusza wiosny, lecz ją unosi i zwielokrotnia w tysiącu obrazów, niczym w świetlistych zwierciadłach«. Capri zaś stało się dla niego ledwie krótkim interludium, konieczną chwilą odpoczynku i wytchnienia. »Wcześnie gaszę światło, gdyż trzeba mi wiele snu, muszę zamykać me oczy przez długi czas«. Nie przyjmował żadnych zaproszeń; kiedy zaś musiał rozmawiać z przyjaciółmi w Villa Discopoli, starał się wówczas zważać na to, co mówi, tak by jego słowa »nie przemieniły się tylko w muzykę w parku zdrojowym, stając się tłem dla myślowych spacerów towarzystwa«.</p>

<p>Z początkiem kwietnia Rilke zaczął poszukiwać odpowiedniego mieszkania w Paryżu. Na początek otrzymał od Rodina serdecznie zaproszenie do Meudon – poeta miał nadzieję odwiedzić rzeźbiarza w połowie miesiąca – niemniej pragnął znaleźć jakieś stałe mieszkanie w bardziej odosobnionym miejscu. Szczęśliwym trafem Mathilde Vollmoeller, która wybierała się właśnie do Italii, gdzie zamierzała spędzić lato, zaproponowała mu, by do końca sierpnia zamieszkał w jej atelier przy rue Campagne–Première, gdzie zresztą czekały już nań jego biurko i książki. Rilke skwapliwie wyraził zgodę i ustalił termin wyjazdu na dzień 15&nbsp;kwietnia. Do Lizzie Gibson, która w owym czasie wypoczywała po przebytej chorobie na Sycylii i zamierzała go odwiedzić na Capri, zwrócił się z dyskretną prośbą, by wstrzymała się nieco z przyjazdem do czasu, aż wszystkie sprawy zostaną uregulowane. Spore zamieszanie panujące w Villa Discopoli – wszystkiego trochę za wiele, jak wyznał Klarze – zakończyło się 14&nbsp;kwietnia, kiedy to Lizzie oraz jej siostra Florence Waern, utalentowana pianistka, przybyły z wizytą w ostatnim dniu jego pobytu na Capri. Ze zniecierpliwieniem wyczekiwał wyjazdu do Paryża, tak iż nawet nie skorzystał z zaproszenia Rodina. »Muszę zatopić się w mej pracy, całkowicie sam« – odpisał rzeźbiarzowi, stanąwszy w mieszkaniu przy rue Campagne–Première.</p>

<p>Jeszcze przed opuszczeniem Capri Rainer otrzymał o Kippenberga pierwszą kwartalną zaliczkę na okres od kwietnia do lipca. Zabezpieczywszy swe finanse nie zapominał o zobowiązaniach wobec rodziny. Klara mogła w obecnej sytuacji przyjechać do Paryża, pozostawiając Ruth w Oberneuland wraz z odpowiednią opiekunką, która miała sprawować pieczę nad jej pierwszymi lekcjami. Dzięki pośrednictwu malarki Edith von Bonin, przyrodniej siostry Karla von der Heydt, z końcem maja udało się znaleźć idealne atelier dla Klary. Hôtel Biron, będący niegdyś rezydencją diuszesy de Maine, później siedzibą Birona, marszałka Ludwika&nbsp;XIV., a ostatnimi czasy mieszczący żeński klasztor, chylił się ku upadkowi, stąd też poszczególne jego apartamenty odnajmowano indywidualnym lokatorom. Stał się on tymczasowym domem dla licznych artystów i pisarzy (znaleźli się wśród nich także Isadora Duncan i Jean Cocteau). Z pokoi o wysokich sklepieniach wychodziło się na taras i do nieco zapuszczonego ogrodu. Pałac Biron, położony u zbiegu rue de Varenne i Boulevard des Invalides, znajdował się w niewielkiej odległości od atelier Rodina przy rue de l’Université, gdzie Klara była zawsze mile widzianym gościem, jeśli chciała pracować pod okiem mistrza. Jednocześnie zaś – podobnie jak niegdyś w Rzymie – było to wystarczająco daleko od mieszkania Rainera, tak iż nic nie zakłócało jego samotności, której tak bardzo pożądał. Kilka dni później Rilke podjął połowę sumy ofiarowanej mu przez Fischera; z kwoty 1500&nbsp;marek 300 przekazał żonie. Wiele czasu poświęcił też na zorganizowanie dla jej młodszego brata Helmutha letniego pobytu w posiadłości Gibsonów w Furuborgu.</p>

<p>Wobec natłoku spraw owo »lato wypełnione pracą« nie od razu nastało. Jak zwykle, Rainer musiał wpierw przygotować się na jego nadejście, porządkując na biurku ogrom korespondencji, a przy tym również zebrać myśli, pozwalając, by »obfite wrażenia« niczym rzeka płynęły »<em>jednym</em> korytem«. W ten czy inny sposób wszyscy jego znajomi poznali, jak zamierzał pracować – »w tym samym miejscu, niczym pracujące drzewo, które nie może się poruszyć, lecz tylko podążać w dół, ku najbardziej mrocznym głębiom«. Radość, jaką sprawiło mu wydanie w maju w formie książkowej <em>Sonette aus dem Portugiesischen,</em> powściągnęły wkrótce potem wieści z Capri o niespodziewanej śmierci Alice Faehndrich. Pierwotna dedykacja musiała przeto zostać zmieniona na »In memoriam«.</p>

<p>Rilke nierzadko podkreślał, jak »ogromny ciężar« powołanie włożyło na jego barki – nie inaczej pisał obecnie do matki, zwierzając się, iż jest teraz »całkiem sam« i musi odmawiać ludziom, wyciągającym do niego w najlepszej intencji pomocną dłoń; wszak ów ciężar był częścią jego życia oraz profesji i »nie wolno tego unikać ani się tego wypierać«. Mimo wszystko wczesne lato w Paryżu, kiedy przygotowywał się do wyznaczonej sobie pracy, napawało go niezmąconą radością. Paryski wiatr – jak pisał do Sidie Nádherný – »przynosi w sercu ulgę«, mając w sobie coś z atmosfery osiemnastego stulecia, coś z malowideł Watteau, jak gdyby ujęty był w ramy obrazu. Fischer i Kippenberg zaopatrywali go w książki, których potrzebował; obecnie mógł sobie również pozwolić na poważniejsze zakupy. Nie oparł się pokusie, by nabyć stusiedemnastotomową [<em>sic!</em>] encyklopedię, którą wraz z dozorcą dźwigali po schodach do mieszkania, »niczym Egipcjanie wznoszący świątynię. Musiałem później cały się umyć, lecz jakże wspaniała jest wszelka praca. Człowiek zaczyna niezdarnie, wszak z każdym krokiem nabiera doświadczenia, by w końcu poczuć, iż prawie czegoś dokonał«.</p>

<p>Z nastaniem lipca Rainer mógł już poświęcić się własnej pracy. W przeciągu dwu miesięcy, w jeszcze obfitszym niż rok wcześniej przypływie natchnienia, napisał pozostałe wiersze, które utworzyły tom drugi <em>Nowych poezji</em>, przyobiecany Kippenbergowi – były to tygodnie wypełnione pracą, »jak gdyby w podwodnym świecie&nbsp;… z tak uważnym sercem, iż zewnętrzność ledwie można było odróżnić od wnętrza«. Po uporządkowaniu i przejrzeniu całości – znacznie obszerniejszej niż część pierwsza – 17&nbsp;sierpnia poeta przesłał rękopis wydawcy, w poczuciu, iż wiersze te, odznaczające się w jego mniemaniu większą głębią, stanowią właściwą kontynuację utworów z poprzedniego tomu. Jeśliby kiedyś powstała część trzecia – pisał – »wówczas należałoby uczynić podobny postęp w jeszcze bardziej rzeczowym ujarzmianiu rzeczywistości, skąd płyną dalsze znaczenia oraz czysta doniosłość wszystkich rzeczy. Być może najpierw zdołam wszakże ofiarować mojej prozie to, czego nauczyłem się pisząc owe wiersze; również jej ów postęp musi przynieść korzyść.« Lipcowe dni były na szczęście chłodniejsze i deszczowe; nieubłaganie jednak zbliżał się koniec sierpnia, kiedy to będzie musiał opuścić atelier Mathildy Vollmoeller. W żadnym innym miejscu nie czuł się tak dobrze – zwierzał się jej w liście. Jego osiągnięcia dowiodły, jak dobrze przyswoił sobie nauki Rodina o niestrudzonym poświęceniu się pracy. Tuż przed ukończeniem <em>Nowych poezji</em> ogarnęło go uczucie, iż może wreszcie przyjąć serdeczne, wielekroć ponawiane zaproszenie mistrza do złożenia wizyty w Meudon – wciąż pełen szacunku i poważania dla rzeźbiarza, lecz teraz już jako jego »drogi przyjaciel«.</p>

<p>Kiedy przyszło mu szukać nowego mieszkania, Rainer nie musiał kłopotać się o pieniądze. Otrzymał na czas nie tylko kolejną zaliczkę, wypłacaną mu co kwartał przez Kippenberga; z końcem lipca Juncker przekazał należne mu zyski ze sprzedaży <em>Korneta</em>, w sierpniu zaś sam podjął drugą część sumy, oddanej mu do dyspozycji przez Fischera. »Nie może Pan sobie wyobrazić, jak wiele dla mnie znaczy świadomość, iż czeka mnie spokojna jesień i zima,« – napisał do Fischera, wyrażając swą wdzięczność – »ba, cały rok spokoju. Tak bardzo go potrzebuję – i nie roztrwonię.« Atelier, które Klara zajmowała w Pałacu Biron, wywarło na nim ogromne wrażenie. Jako że miała ona zamiar udać się pod koniec sierpnia do Hanoweru, by ukończyć pracę nad pewnym zamówieniem, Rainer postanowił przeprowadzić się do jej pokoju, w nadziei, iż do czasu powrotu żony, planowanego na wrzesień, zwolni się jakieś inne mieszkanie, które mógłby wynająć. Ów pałac, wybudowany w stylu Ludwika&nbsp;XIV., napełniała niezwykła atmosfera przeszłości, jakkolwiek utracił on dawną świetność. Rilke z ulgą pomyślał, iż nie będzie musiał wracać do mieszkania przy rue Cassette, ani też do atelier przy rue Campagne–Première. Wprowadziwszy się 31&nbsp;sierpnia do Pałacu Biron, napisał list do Rodina, pełen entuzjastycznych zachwytów nad wspaniałością budowli oraz widokiem, jaki rozpościerał się z trzech okien w wykuszu, wychodzących na zdziczały, zapuszczony ogród, »w którym tu i ówdzie można było zobaczyć króliki, przeskakujące niewinnie przez szpalery, niczym na starym gobelinie«.</p>

<p>Było to dla Rilkego w pewnym sensie zadośćuczynieniem, kiedy dwa dni później gościł Rodina w swych własnych progach. Dawna uraza poszła w zapomnienie, obaj rozmawiali jak równi sobie ludzie. Mało tego, Rodina również porwał entuzjazm dla tego miejsca – tak wielki, że w przeciągu dwudziestu czterech godzin artysta zdecydował się wynająć dla siebie dużą część parteru. Wysokie pokoje od razu wydały mu się idealnym domem dla jego rzeźb, jaki na próżno próbował stworzyć w Meudon. Odnalazł tam również spokój i odosobnienie, którym mógł się czasem rozkoszować, z dala od zgiełku Villa des Brillants. (Pałac przy 77, rue de Varenne miał się pewnego dnia stać siedzibą Museé Rodin). Owa wiadomość tak poruszyła Rilkego, iż pospieszył co prędzej zakupić dla mistrza małą, rzeźbioną w drewnie szesnastowieczną figurę, przedstawiającą św.&nbsp;Krzysztofa niosącego dziecko, które trzymało w ręku kulę ziemską; to dobra wróżba – jak twierdził poeta – gdyż jest to sam Rodin dźwigający swoje dzieło, coraz cięższe, wszak dzieło, które zawiera w sobie cały świat. Przez wzgląd na takiego sąsiada Rilke nie zawahał się wynająć dla siebie droższe mieszkanie aniżeli to, o którym z początku myślał, mieszczące się również na parterze, z okrągłym pokojem narożnym, z którego wychodziło się bezpośrednio na taras. Wedle słów poety z listu do Klary, mieszkanie było o wiele za drogie jak na jego możliwości, lecz mimo wszystko był zdecydowany pozostać tam i pracować przez całą zimę – z pewnością w jakiś sposób będzie w stanie usprawiedliwić ów nadmierny wydatek.</p>

<p>Pojednanie z Rodinem wiele dla niego znaczyło. Wydawało mu się, iż droga, którą samotnie podążał, mogąc się łatwo zagubić pośród zamętu i chaosu, teraz oto przybrała kształt, zakreśliła pełny krąg; uświadomił sobie bowiem, iż mistrz go potrzebował, nawet jeśli on sam potrzebował swego mistrza tysiąckroć bardziej. Rilke postrzegał obecnie Rodina inaczej niż w czasach pobytu w Meudon – nabrał doń dystansu, nie podążał już jak ślepiec za swym bogiem o glinianych nogach. Kobiety były dla Rodina jedynie przedmiotami pożądania, nie pragnącymi niczego prócz zaspokojenia, były pożywieniem dla mężczyzny »niczym napój, krążący w nim od czasu do czasu, jak wino«. Różnica poglądów w tej kwestii nie mogła być bardziej zasadnicza. Niemniej, każdy z nich – Rilke napisał do mistrza – mógł mieć rację w przeznaczonej mu dziedzinie, jeśli sam, podobnie jak Rodin, będzie w stanie odnaleźć tam »blask«. »Pan urodził się zdobywcą, gdyż posiada Pan tysiąc i jedną moc. Ja mam tylko jedną, którą muszę się otoczyć i w niej pogrążyć (jak pestka w owocu).« Drugi tom <em>Nowych poezji</em> Rilke opatrzy dedykacją »À mon grand ami Auguste Rodin«.</p>

<p>Klara miała powrócić do Paryża dopiero za kilka tygodni, stąd Rainer mógł spokojnie czekać, aż jego nowe mieszkanie zostanie wykończone – zadanie to, wraz z koniecznością urządzenia pokojów Rodina, przysporzyło dozorcy Pałacu Biron nie lada kłopotów, gdyż budynek znajdował się w opłakanym stanie. Świadomość, iż po raz pierwszy w życiu miał przed sobą rok spokojnej pracy, której tak bardzo pragnął, napełniała go radością. »Jestem szczęśliwy, że się tu przeprowadziłem,« – napisał do Hedwig Fischer – »że tym razem mogę być spokojny – przez długi czas!« Rainer miał skromne wymagania – po trosze z konieczności, gdyż sam czynsz pochłaniał większą część jego oszczędności. Brakowało mu już pieniędzy na zbytkowne umeblowanie; ucieszył się wielce, kiedy Rodin pożyczył mu stół. Wszelako ograniczenia te wiązały się z jego postanowieniem, by całkowicie poświęcić się własnej pracy artystycznej, jak również z jego poniekąd nomadycznym trybem życia, którego nigdy nie porzucił. W liście do Dory Herxheimer, która donosiła mu z Rzymu o swoich postępach i ofiarowała jedną z rzeźb, napisał, iż wiedzie zbyt niestały żywot, by gromadzić w domu jakiekolwiek dobra; »za każdym razem, gdy się przeprowadzam, mówię sobie (i to bynajmniej nie przez wygodnictwo), że nie powinienem niczego posiadać, przez całe moje życie, niczego prócz owego pulpitu, który znasz. Pewnego dnia rozdam nawet moje książki, albo też umieszczę w miejscu, gdzie będą stały z pożytkiem dla wielu – dla ludzi, którzy potrafią je lepiej wykorzystać niźli ja sam&nbsp;…«</p>

<p>Pieniądze, oddane mu do dyspozycji przez Fischera, poeta przeznaczył na opłacenie czynszu, natomiast źródłem utrzymania musiały być honoraria, wypłacane przez Insel Verlag. Dlatego też Rilke zmuszony był wypełnić swe zobowiązanie – ukończyć powieść, której pierwsze stronice zrodziły się już w czasie pobytu w Rzymie; książkę, która czerpała z doświadczeń i wspomnień nie tylko okresu dzieciństwa i młodości, lecz również wieku dojrzałego, będącą odzwierciedleniem jego przemyśleń na temat życia i śmierci, ludzkiej kondycji, miłości. Pod wpływem lektur z kręgu literatury skandynawskiej stworzył w swej wyobraźni postać młodego duńskiego poety, nazwiskiem Malte Laurids Brigge, ostatniego potomka arystokratycznej rodziny; żył on w Paryżu – podobnie jak niegdyś sam autor – w nędznych warunkach; w przeciwieństwie jednak do swego twórcy nie zdołał udźwignąć ciężaru okropności tego miasta. Książka nie została jednakże napisana w stylu tradycyjnej powieści narracyjnej, lecz jest zbiorem na pozór przypadkowo zestawionych, nie powiązanych ze sobą zapisków w pamiętniku Maltego, które dają jedynie przelotne spojrzenie na otaczający go świat, wszak bezpośredni wgląd w jego duszę.</p>

<p>Podczas pobytu w gościnie u Gibsonów w Jonsered w listopadzie roku&nbsp;1904 Rilke recenzował pisma norweskiego poety Sigbjörna Obstfeldera, wydane już po śmierci autora. Prowadząc wędrowny tryb życia Obstfelder mieszkał także przez pewien czas w Paryżu. W jedynym ukończonym manuskrypcie, jaki pozostawił w chwili śmierci, zatytułowanym <em>Dziennik pewnego pastora</em>, Rilke odnalazł wiele własnych doświadczeń wyniesionych z tego miasta, które staną się również udziałem Maltego. Najbardziej frapujące wydało mu się jednak to, iż pozostałe pisma Obstfeldera stanowiły jedynie zbiór nie datowanych, nieuporządkowanych, poprawianych i wielekroć przeredagowywanych zapisków; były to bardziej notatki, »nie książki, lecz tylko ich początki&nbsp;… wszystko dopiero przyoblekające się w kształt&nbsp;… gmatwanina będąca w gruncie rzeczy ruchem, światem nastrojów i głosów, który drżał i krążył wokół osobliwej ciszy, jaką pozostawia po sobie ktoś, kto właśnie umarł«. Wydawca zmuszony był ów ruch niejako wstrzymać, »jak gdyby ktoś wszedł na salę i nakazał tańczącym zatrzymać się&nbsp;… My wszakże musimy uwierzyć, że to był już koniec owego tańca, że to był taniec&nbsp;… który w tym właśnie miejscu musiał się zakończyć. Albowiem nie dość często słyszymy: iż każde życie jest <em>pełnym </em>życiem«. Stąd też, kiedy Rilke przeglądał początek utworu, napisany jeszcze w Rzymie, być może nasunął mu się pomysł, by cały żywot Maltego przedstawić w taki właśnie, fragmentaryczny i bezkształtny sposób. Z punktu widzenia artyzmu utworu – jak później wyznał sam autor – mogło to prowadzić do braku jedności narracji w tradycyjnym znaczeniu, »lecz patrząc ludzkimi oczyma jest to możliwe, co zaś nam się ukazuje, stanowi poniekąd zarys istnienia i cienisty wzór oddziałujących na siebie mocy«.</p>

<p>To wyobrażenie odpowiadało sposobowi, w jaki poeta pracował. Dziennik, który niegdyś prowadził dla Lou, już w ostatnich dniach pobytu w Schmargendorfie przybrał formę zbioru przypadkowych, niepowiązanych ze sobą refleksji; później Rilke zarzucił nawet i tę formę zapisu swych doznań. Miał w zwyczaju nosić przy sobie niewielki notatnik, na którego kartkach utrwalał – wierszem lub prozą – myśli, jakie nurtowały go podczas spacerów. W domu, przy swym pulpicie, przelewał na papier idee zaczerpnięte z lektur, wrażenia, jakie pozostawiły na nim życie ulicy, przyroda, wizyty w muzeum czy galerii sztuki, tudzież swe przemyślenia na temat człowieczej egzystencji. Jego zapiski zaczęły przypominać gmatwaninę myśli w pismach Obstfeldera, wszak były one skrupulatnie przechowywane i zazwyczaj opatrzone datą. Pod tym względem Rilke rzeczywiście utożsamiał się ze swym bohaterem, zaś liczne fragmenty, które pojawiają się na kartach pamiętników Maltego, obecne były już wcześniej w notatkach lub szkicach, w kopiach listów, lub też w pamięci poety w postaci wspomnień własnych lęków i nadziei okresu dzieciństwa. Niektóre nawet znane były publiczności dzięki jego odczytom.</p>

<p>Zmyślona postać Maltego stawała się dla Rilkego coraz bardziej rzeczywista od czasu, kiedy to w Rzymie pisał początek <em>Pamiętników</em>, a pracę nad książką kontynuował w trakcie pobytu w Szwecji. Uczucie to pogłębiło się jeszcze, gdy poeta znalazł się na powrót w Paryżu. W listach do przyjaciół opowiadał o swej postaci; częstokroć też – szczególnie przed Klarą – wyjawiał własne uczucia i doświadczenia słowami młodego Duńczyka. Pobyt w Szwecji, lektura pism Jacobsena, Kierkegaarda i licznych współczesnych autorów skandynawskich, wizyty w Kopenhadze – wszystko to współtworzyło tło dla postaci Brigge. Cztery lata później Rilkem owładnęło uczucie, iż nadszedł czas, by nadać <em>Maltemu</em> kształt artystyczny, gdyż póki tego nie uczyni, sam nie będzie w stanie dalej się rozwijać. »Mogę iść naprzód tylko poprzez niego, on zastępuje mi drogę.« Rilke przetrzymał ów kryzys, który Maltego doprowadził do upadku. Wszak jego zwycięstwo dopiero wówczas będzie pełne, kiedy głęboki kryzys egzystencjalny, jaki obydwaj przeżywali, przyoblecze się w literacki kształt. »Powinienem był go napisać przed rokiem« – zwierzał się Klarze – »w chwili ukończenia listów o Cézannie, które z Maltem wiążą się tak bezpośrednio i trwale&nbsp;… albowiem postać Cézanne’a jest niczym innym, jak tylko pierwszym, prymitywnym i jałowym zwycięstwem tego, do czego Malte jeszcze nie był zdolny. Śmierć Brigge: to było życie Cézanne’a, ostatnie trzydzieści lat jego życia&nbsp;… Dopomóżcie mi, bym mógł w spokoju ukończyć mego Maltego&nbsp;… Nie chcę się ruszać, chcę zapuścić korzenie i oddać się tej zimy mojej zaległej pracy, aż do nadejścia wiosny; czuję, że muszę pozostać w zdrowiu przez cały ten czas, dla niej, także <em>przez</em> nią&nbsp;…«</p>

<p>Pod koniec sierpnia roku&nbsp;1908, tuż przed przeprowadzką do mieszkania w Pałacu Biron, Rilke napisał do Mimi Romanelli: »Wiesz, że od dawna snułem myśli o książce, zawierającej kilka portretów kobiet, które przeżywszy rozczarowanie nieszczęśliwej miłości, znalazły spełnienie wewnętrznego powołania poza przytłaczającą namiętnością początku, zwracając swe serca ku Bogu – spełnienie na przekór wszystkiemu, bardziej chwalebne aniżeli to, które mógłby im ofiarować którykolwiek z ziemskich kochanków« – kobiety jak Marianna Alcoforado, lecz również takie, które znalazły owo wzniosłe spełnienie w sztuce: Safona, Eleonora Duse, Anna de Noailles oraz szesnastowieczna poetka Gaspara Stampa. W sposób nietaktowny – lecz być może w nadziei, że Mimi pójdzie za ich szlachetnym przykładem – zaproponował jej, by pewnego dnia wspólnie studiowali pisma Gaspary Stampa. Kobiety te były w jego odczuciu prawdziwymi »wielkimi miłującymi«, gdyż wzniosły się ponad pragnienie, by ich miłość została odwzajemniona. Przygotowując się do pisania <em>Maltego</em>, w którym temat ten stanie się ważnym, jeśli nie dominującym zagadnieniem, Rilke odkrył jeszcze jedną taką postać. Zagłębiając się w lekturze listów młodej Bettiny von Arnim do – znacznie od niej starszego – Goethego, zdawało mu się, iż odkrył w niej ową niewysłowioną <em>sensualité de l’âme</em>, »która od czasów Safony jest jednym z tych wielkich przeobrażeń, dzięki którym świat staje się powoli coraz bardziej rzeczywisty«. Rilke był zszokowany zażenowaniem Goethego wobec jej miłości i jego konwencjonalnymi odpowiedziami. Bettina natomiast, podobnie jak inne »wielkie miłujące«, nieświadomie wzniosła się – w jego odczuciu – ponad swe pragnienie odwzajemnionej miłości i – tak jak one – spełniała posłannictwo »samotnej miłości, pełnej cierpienia, lecz i szczęśliwości, jedynej miłości godnej tego miana«. Listy nie wystarczały, by to wszystko wyrazić – pisał poeta do Sidie Nádherný – »to musi przybrać kształt dzieła, stać się tego czystym, najbardziej wewnętrznym urzeczywistnieniem. (Proszę mi dobrze życzyć, bym mógł to osiągnąć).« Kiedy wręcz obsesyjnie zwracał swe myśli ku postaciom Bettiny, Heloizy, portugalskiej zakonnicy czy Gaspary Stampa, coraz bardziej czuł prawdziwą »nieskończoną wspaniałość miłości, szczerej, niezależnej miłości«.</p>

<p>»Źle żyją i w niebezpieczeństwie ci, którzy są miłowani« – powie poeta ostatecznie słowami Maltego – »Ach, gdybyż siebie przetrwali, a stali się miłującymi!« A na marginesie swego fikcyjnego pamiętnika zanotuje: »Być miłowanym znaczy spalać się. Miłować to: świecić niewyczerpanym olejem. Być miłowanym znaczy przemijać, miłować znaczy trwać.« Według Maltego Syn Marnotrawny postanowił »nie kochać nigdy, aby nikogo nie wprawiać w ten okropny stan: być kochanym«; rozdał wszystko, co posiadał, by samemu tego nie doświadczyć, obrażał kobiety »swoją grubiańską zapłatą, z dnia na dzień w lęku, że spróbują zareagować na jego miłość«. Kiedy powrócił do domu, poczuł nieopisaną ulgę, iż rodzina go nie zrozumiała, nic o nim nie wiedziała i nie uprzytomniła sobie, że »teraz bardzo trudno było go miłować«.</p>

<p>Owa niezwykła filozofia była odzwierciedleniem poglądów Rilkego – rozumowym uzasadnieniem jego ciągłego unikania tradycyjnie pojmowanego związku łączącego mężczyznę i kobietę, w którym oboje tworzą jedno. On sam na dobrą sprawę wyrzekł się żony i dziecka dla swej samotności i sztuki. Nie była to co prawda analogia do nieszczęśliwych doświadczeń jego »wielkich miłujących«, niemniej poeta wciąż mógł snuć myśli, iż jego samotna droga prowadzi w tym samym kierunku, w jakim podążały owe kobiety – ku transcendencji, którą można by nazwać Bogiem. Dwoje nie powinno tworzyć jedności, lecz w najlepszym razie każde z nich winno »czuwać nad samotnością drugiego«. W swych rozważaniach Rilke zwracał myśl ku smutnym losom Pauli Modersohn. Ona również wybrała tę drogę; opuściła męża – podobnie jak Rainer rozstał się z Klarą – by w Paryżu poświęcić się w samotności swej sztuce. Jednakże w jego mniemaniu Paula straciła siły, »z wielkich początków pracy artystycznej ześlizgnęła się w życie rodzinne, a potem w przeznaczenie i bezosobową śmierć, której dla siebie nie przygotowała« – w listopadzie roku&nbsp;1907, wróciwszy z Modersohnem do Worpswede, zmarła przy porodzie córki, mając zaledwie trzydzieści jeden lat. Kiedy zbliżała się melancholijna rocznica jej śmierci, w »nieoczekiwanym, silnym przypływie« natchnienia Rilke napisał długie »Requiem dla przyjaciółki« (»Requiem für eine Freundin«), w którym jeszcze wyraźniej niż w pamiętnikach Maltego dał do zrozumienia, iż nie mógł zgodzić się na to, by »zwyczajne« życie wywierało presję na pełny rozwój indywiduum; nie mógł pogodzić się z ową »pseudomiłości obłąkaną męką«:</p>

<p>Bo <em>to</em> jest grzech, jeśli nim jest cokolwiek:</p>

<p>o wszystką wolność, wypielęgnowaną</p>

<p>w sobie, wolności nie pomnażać tego,</p>

<p>kto kocha nas. Kochać to tylko tyle:</p>

<p>drugiemu dawać wolność. Więzić bowiem</p>

<p>nietrudno, nie wymaga to nauki.</p>

<p>»Nigdy umarłym nie wzbraniałem odejść« – tak rozpoczął Rilke swoje requiem dla Pauli, wspominając również innego człowieka, który zmarł niedługo przedtem – Wolfa von Kalckreuth, wielce obiecującego poetę, który nie zdołał udźwignąć ciężaru sztuki i w wieku zaledwie dziewiętnastu lat odebrał sobie życie. Rilke nie znał go osobiście, czuł się jednak do głębi wstrząśnięty jeszcze jednym przykładem śmierci niestosownej i nieprzygotowanej. Zaledwie kilka dni po ukończeniu requiem dla Pauli napisał drugie, poświęcone pamięci Kalckreutha, w którym ubolewał nad jego decyzją, by zatrzasnąć na wieki drzwi w chwili, kiedy one mogły się dlań szeroko otworzyć – nie czekając na »własną śmierć, która nas tak potrzebuje, gdyż nią żyjemy«:</p>

<p>O, stare przekleństwo poetów,</p>

<p>którzy się skarżą, gdy mówić powinni,</p>

<p>co osądzają zawsze swe uczucie,</p>

<p>miast je oblekać w kształt&nbsp;…</p>

<p>… zamiast się twardo w same słowa zmieniać,</p>

<p>jak się kamieniarz, budownik katedry,</p>

<p>zawzięcie zmienia w obojętność głazu.</p>

<p>To był ratunek&nbsp;…</p>

<p>Wszak poeta nie czyni mu wyrzutów:</p>

<p>Wiedz, wielkie słowa z czasów, gdy działanie</p>

<p>jeszcze widzialne było, nie są dla nas.</p>

<p>Kto mówi o zwycięstwach? Przetrwać, oto wszystko.</p>

<p>Wierszem tym – jak wyzna później poeta matce Kalckreutha – pragnął dać wyraz »najdonioślejszemu i najbogatszemu doświadczeniu śmierci, jakie dane mi było kiedykolwiek przeżyć w mej duszy«.</p>

<p>W ostatnich miesiącach roku&nbsp;1908 Rilke rzeczywiście pogrążył się »głęboko w swej pracy«, nie myśląc o zobowiązaniach, które w innym czasie i w innych warunkach mogłyby wywoływać u niego roztargnienie. W październiku Klara powróciła do paryskiego mieszkania, on zaś wprowadził się do swojego pokoju, z którego był wielce zadowolony. Podczas odwiedzin Edith von Bonin – jego sąsiadki z Pałacu Biron – toczyli rozmowy o Rudolfie Kassnerze, którego Rilke uważał za »pisarza niepowszedniego talentu i drogiego przyjaciela«. Do Paryża przybyła Mimi Romanelli, by w gościnie u brata spędzić zimę; mimo częstych odwiedzin poecie udało się zachować wobec niej pewien dystans. Nie omieszkał również zwiedzić jesiennego Salonu, a spośród wystawionych obrazów szczególnie <em>Toledo</em> pędzla El Greca wywarło na nim przejmujące wrażenie. Rilke utrzymywał korespondencję z Jessie Lemont, amerykańską pisarką, przygotowującą wówczas odczyty o Rodinie, która miała stać się później tłumaczem utworów poety na angielski. Często gościł u niego Rodin, kiedy przebywał w Pałacu Biron; łączyły ich obecnie serdeczne stosunki. Niekiedy jedli razem obiad, »szanując nawzajem spokój i przyjemnie spędzając czas w swym towarzystwie«. Ożywioną korespondencję prowadził z Kippenbergiem; wydawcę szczególnie zainteresowała propozycja, by zajął się losem tomiku <em>Sobie samemu na świętowanie</em>, którego nakład został już dawno wyczerpany. Rilke powrócił myślą do tego zbioru, kiedy przeglądając papiery natrafił na kilka rękopisów wierszy pochodzących z roku&nbsp;1899. Pomysł reedycji wczesnych poezji spodobał się Kippenbergowi, który przyjął jednocześnie sugestię poety, by opublikować obydwa Requiem w oddzielnym tomie.</p>

<p>W trakcie wytężonej pracy nad <em>Maltem</em> Rilke popadł w irytację, otrzymawszy list od Ellen Key, bawiącej w gościnie u Lou, w którym poddała ona krytyce jego <em>Nowe poezje</em>. Według słów Ellen obojgu przyjaciółkom towarzyszyło uczucie, iż owe wiersze mają w sobie zbyt wiele z rzemiosła; nie zawsze są owocem »głębokich przeżyć«, nie zabrzmiały w jego sercu tak spontanicznie, jak powinny. »Także i Twoi przyjaciele pośród krytyków&nbsp;… są tego samego zdania! Życzymy Tobie wielkiej (najlepiej nieszczęśliwej!) miłości i tysiąc innych pięknych rzeczy!« Rilke odpowiedział niezwłocznie, zapewniając, iż jego następna książka (<em>Malte</em>, wydany po drugim tomie <em>Nowych poezji</em>) całkowicie powinna uspokoić ich myśli. Jego sumienie – pisał – jest czyste, <em>Nowe poezje</em> były dla niego szkołą. </p>

<p>Muszę wiedzieć, że potrafię uchwycić świat cały, nieważne w jaką formę się on przeobrazi&nbsp;… muszę nabyć ową umiejętność, by pracować przez cały czas, to znaczy we wszystkim, co mnie spotyka, dojrzeć wyzwanie, zadanie do spełnienia, prawo do artystycznego przeobrażenia&nbsp;… To właśnie próbuję czynić każdego dnia i zobaczycie, że nie był to daremny wysiłek, jeśli zdołam tego dokonać.&nbsp;… Co się zaś tyczy miłości, nie brak jej, ani szczęśliwej, ni nieszczęśliwej&nbsp;…</p>

<p>Rilke poważnie potraktował ich krytyczne słowa, lecz – jak napisał – z równą powagą traktuje swą odpowiedź; jest też pełen determinacji, by ukończyć swą książkę – ona to »usprawiedliwi ów rozwój, który musi okazać się słuszny, chyba że przez całe życie myliłem się we wszystkim«. Nie był to jedyny zarzut tego rodzaju, jaki mu postawiono – zwierzał się w liście do Sidie Nádherný – »lecz nie jestem w stanie wyrazić, jak wielką pociechę czerpię z tego, iż przytłacza mnie ciężar pracy, który jest prawdziwie <em>moim</em> ciężarem.«</p>

<p>Poeta coraz bardziej zagłębiał się w swej pracy, »niczym na dno morza«, czując »parcie wszystkich wód i niebios«, wszak doznając czasem ulgi dzięki pojawiającym się »fosforyzującym ideom«. Praca ta wymagała od niego owej wielkiej cierpliwości, jakiej nauczył się obcując z Rodinem, wiersz bowiem – jak wyznał rzeźbiarzowi – niesiony jest rytmem zewnętrznych rzeczy, liryczną kadencją natury, podczas gdy proza w samej sobie musi szukać swego rytmu, »bezimiennego i różnorodnego rytmu krwi«; trzeba ją budować niczym katedrę, a w trakcie pracy człowiek stoi samotnie na rusztowaniu. »I proszę sobie wyobrazić, teraz już potrafię stworzyć mężczyzn i kobiety, dzieci i starców. W szczególności kobiety próbowałem naszkicować, starannie znacząc wszystko wokół nich, tworząc też wolną przestrzeń, która pozostanie pusta, pozbawiona delikatnego i wyraźnego obrysu, wewnątrz którego stanie się ona żywa i świetlista niczym jeden z Pańskich marmurów.« Klara powróciła do Oberneuland, by spędzić tam wraz z Ruth Boże Narodzenie, Rainer zaś pozostał sam w Paryżu. Jego matkę zasmuciła wieść, iż ma zamiar pracować nawet w Wigilię, jednakże poeta pospieszył z zapewnieniem, że praca staje się coraz to bardziej jego »jedynym koniecznym świętem«, a owego wieczoru nie mógłby lepiej spędzić aniżeli pogrążając się w cichym i poważnym skupieniu.</p>

<p>W liście do Kippenberga, pisanym w ostatnim dniu roku, donosił wydawcy o znaczącym postępie pracy; chociaż nie był jeszcze w stanie przewidzieć, kiedy ukończy <em>Maltego</em>, to jednak – jak mniemał – książka powinna być gotowa pod koniec lata. W połowie stycznia natomiast prześle do wydawnictwa tom poetycki <em>Mir zur Feier</em> w zmienionej formie – przy czym proponuje, by tę nową edycję zatytułować <em>Wczesne wiersze</em> (<em>Frühe Gedichte</em>), tak by utwory pochodzące z jeszcze wcześniejszego okresu można było w przyszłości opublikować jako <em>Pierwsze wiersze</em> (<em>Erste Gedichte</em>). Pogrążywszy się w pracy Rilke zaniedbał finansowe zobowiązania; ku swemu przerażeniu stwierdził, iż w związku z przeprowadzką do Pałacu Biron wydał około tysiąca franków więcej niż przypuszczał, a przecież czekały go następne wydatki. Dlatego też po raz kolejny zwrócił się do Kippenberga z prośbą o pomoc. Z początkiem nowego roku nadszedł czas, by odnowić umowę z wydawnictwem, nie była to zatem dogodna chwila, by wysunąć wygórowane żądania finansowe; być może jednak wydawca mógłby znaleźć dla niego jakąś dodatkową pracę – na przykład zlecić mu jakieś tłumaczenie – tak by je w jakiś sposób usprawiedliwić. Z ciężkim sercem przyszło by mu porzucić wręcz idealne warunki do pracy, jakie obecnie posiadał. Zanim jeszcze nadeszła odpowiedź Kippenberga, w następnym liście, napisanym już w nowym roku, Rilke podkreślał, jak niezwykle istotne jest dla niego poczucie bezpieczeństwa; dzięki niemu bowiem mógłby ukończyć pracę nad swą książką, tę »zwartą, trwałą prozę«, do której napisania już dojrzał, byłby w stanie osiągnąć ową »pełnię«, która zdawała się zbliżać do kresu, tak że czasem ogarniało go uczucie, iż po jej zakończeniu będzie mógł już umrzeć. Kippenberga nie trzeba było jednak zbytnio nagabywać – w drodze był już jego list z załączonym czekiem na sumę tysiąca franków na pokrycie deficytu; wydawca potwierdzał też, że umowa zostaje przedłużona o kolejny rok; zgodnie z nią poeta będzie otrzymywał zaliczki wypłacane co kwartał, tym razem w wysokości pięciuset marek.</p>

<p>Rilke miał powody, by żywić wdzięczność za to, że w »tak nieopisanie stosownej chwili« związał się z wydawnictwem Insel, bez którego obecnie nie wyobrażał sobie swego życia. Kippenberg nie tylko dawał mu poczucie bezpieczeństwa, jakiego poeta zawsze pragnął, lecz także był człowiekiem interesu, do którego mógł zwracać się o radę w związku z propozycjami, jakie coraz częściej mu składano, w miarę jak rosły jego sława i uznanie – dotyczyły one przekładów jego utworów oraz włączenia jego wierszy do antologii. Rilke znalazł w nim również przyjaciela i »spowiednika«, który miał w przyszłości służyć mu życzliwą radą, a także pomocą wykraczającą poza sferę interesów. Wspaniałomyślność wydawcy wiązała się bez wątpienia z nadzieją na zyski, jakie miały przynieść zainwestowane pieniądze. Dotychczasowa sprzedaż <em>Księgi godzin</em> oraz <em>Nowych poezji </em>dawała po temu powody do zadowolenia. O wielkoduszności Kippenberga może świadczyć również jego stała gotowość, by dla Rilkego uczynić więcej aniżeli tylko to, co nakazywały przemyślenia natury czysto komercyjnej. Istotnie, za życia poety – inaczej aniżeli po jego śmierci – książki Rilkego nie przyniosły wydawnictwu Insel, gdyby podjąć się takiego wyliczenia, znacznego zysku netto.</p>

<p>Przez cały rok&nbsp;1909 Kippenberg niestrudzenie starał się przejąć prawa do publikacji wczesnych utworów Rilkego, mając za cel zbiorowe wydanie jego dzieł. Juncker wykupił co prawda remitendy tomów <em>Adwent</em> oraz <em>Uwieńczony marzeniem</em>, nosząc się z zamiarem ich reedycji, niemniej z końcem stycznia okazało się, iż nie jest on w stanie wnieść sprzeciwu, jeśli Insel Verlag będzie się starał wykupić jego prawa do utworów poety. W podobny sposób można było przejąć prawa do opowiadań prozą <em>Die Letzten</em>. Nakład <em>Korneta</em> został właśnie wyczerpany, stąd Juncker zaproponował jego wznowienie; wszelako Rilke mógł się powołać na warunki umowy, w myśl której przewidywano tylko jedno wydanie; tak więc Insel Verlag przejął prawa również do tej książki. Przed końcem lutego Kippenberg nabył od Bonza prawa do publikacji <em>Dwu</em> <em>opowieści praskich</em> oraz tomu <em>Am Leben hin</em>, konsekwentnie przejmując też jego prawa do <em>Maltego</em>. Niemniej, Juncker nie był skłonny odstąpić praw do <em>Księgi obrazów</em>, będącej jednym z jego największych sukcesów wydawniczych; zaproponował Rilkemu trzecie już wydanie tomiku w ciągu nadchodzących miesięcy. Kippenberg zmuszony był zaczekać do czasu, kiedy nadarzy się dogodniejsza sposobność do złożenia Junckerowi swej propozycji. Mimo to wydawca zdecydowanie dążył do urzeczywistnienia swego celu; czekając na ukończenie <em>Maltego</em> nie pozwolił, by czytelnicy zapomnieli o jego autorze, publikując <em>Wczesne wiersze</em> (do których Rilke włączył również <em>Białą księżniczkę</em> w zmienionej wersji, którą zredagował w Szwecji w roku&nbsp;1904) oraz <em>Requiem</em>. Obydwie książki ukazały się drukiem w maju. Dzięki recytacjom wierszy Rilkego w wykonaniu cieszącego się sławą aktora Josefa Kainza, jakie miały się odbyć w Berlinie, można było oczekiwać wzrostu zainteresowania książkami poety. Kippenberg nosił się też z zamiarem opublikowania trzeciego już wydania <em>Księgi godzin</em>.</p>

<p>Rzecz paradoksalna, poczucie pewności, jaką poeta odzyskał dzięki swemu wydawcy, nie przyniosło spodziewanych owoców. Już w styczniu praca nad książką posuwała się wolniej niżby Rilke sobie tego życzył; w lutym zaś po raz kolejny padł ofiarą influency, na którą w warunkach klimatu północnoeuropejskiego ciągle zapadał w czasie zimowych miesięcy. Nazbyt bolesne było dlań rozdrażnienie, z którym dotąd potrafił sobie radzić; na domiar tych utrapień stosunki z Klarą, która zawitała w Paryżu, zaostrzyły się. Z wojaży powróciła również Mathilde Vollmoeller, a wraz z nastaniem wiosny przyjechali także inni goście – Karl von der Heydt, który pragnął poznać Rodina; Stefan Zweig, wracający z podróży na Daleki Wschód; Georg Brandes; Fischerowie wraz z austriackim pisarzem Felixem Saltenem; wreszcie, w maju, Lou w towarzystwie Ellen Key. Do tego jeszcze krążyły pogłoski, jakoby Pałac Biron miał zostać sprzedany. Wydaje się jednak, iż to wewnętrzna niepewność sprawiła, że owe miesiące były dla poety »prawie zupełnie złe«. Utrata zdrowia, jak częstokroć wcześniej, była tego raczej następstwem niż przyczyną. Lou wracała wspomnieniami do ich spotkania w Pałacu Biron, kiedy to Rilke mówił o »transie tworzenia«, który zawładnął nim do tego stopnia, że zaczął identyfikować się z postacią Maltego, a urojenia mieszały mu się z rzeczywistością w epizodach jego własnego życia. Opowiadał jej także o presji nie do zniesienia, jaką wówczas odczuwał, pod wpływem której wydawało mu się, iż postępuje niewłaściwie, tworząc dzieło wyobraźni i zastępując nim to, co winno było pozostać prawdziwą autobiografią.</p>

<p>W istocie, od stycznia Rilke nie posunął się naprzód w pracy nad <em>Maltem</em>. Zniechęcony, napisał w maju do Kippenberga, iż nie jest w stanie przewidzieć, kiedy powróci do tej książki; z pewnością – wbrew swym nadziejom – nie zdoła jej ukończyć przed nastaniem sierpnia. Wpierw musi powrócić do zdrowia, być może będzie musiał się raz jeszcze przeprowadzić; w każdym razie powinien oddać się przez czas jakiś poezji, by dzięki obserwacji natury odbudować swój »wewnętrzny świat, w którym rodzi się ta książka«. W liście do Mimi Romanelli porównywał swój obecny stan do złamanej gałązki, która – wciąż jeszcze skrawkiem kory przytwierdzona do pnia drzewa – nie jest już jednak wrażliwa w swym wnętrzu na soki, krążące szczęśliwie we wszystkich innych gałęziach. Rilke uświadomił sobie, iż chcąc »opanować to skomplikowane wzajemne oddziaływanie cielesnych i duchowych depresji«, zdany jest wyłącznie na samego siebie, na własne wysiłki, nie zaś lekarzy, gdyż tylko on sam zna »ich przyczynę i prawa, jakimi one się rządzą«. Musiał pójść za przykładem Münchhausena i wyciągnąć siebie z trzęsawiska, chwytając za własny warkocz.</p>

<p>Trapiony takimi myślami Rilke udał się pod koniec maja w tygodniową podróż do Prowansji – w Saintes–Maries–de–la–mer wziął udział w pielgrzymce i całonocnym czuwaniu w małym kościółku, pełnym »pątników, psów i Cyganów«, zwiedził też Arles oraz Aix–en–Provence. Było to jedynie – jak pisał z Aix w liście do żony – podróżowanie pozbawione rzeczywistego »patrzenia«, niemniej uczynił przynajmniej pierwszy krok, by znów odnaleźć wewnętrzną równowagę. Klara, poczyniwszy znaczące postępy w pracy, powróciła z początkiem czerwca do Niemiec, mając nadzieję pozyskać kolejne zamówienia. Okazało się, iż nie powzięto jeszcze decyzji o sprzedaży Pałacu Biron, toteż Rainer mógł pozostać przez całe lato w swym mieszkaniu. Jeśli nie był pochłonięty korespondencją lub też zajęty wysyłaniem egzemplarzy <em>Requiem</em> do wybranych przyjaciół, pracował przy pulpicie, lecz – tak jak przewidywał – jedynie nad nielicznymi wierszami. Wszelako nie był jeszcze gotów podjąć na nowo pracę nad <em>Maltem</em>. W sierpniu nadeszła z Wiednia wiadomość, iż przyznano mu nagrodę Bauernfelda za twórczość poetycką. Wyróżnienie to wywarło zgoła niewielkie wrażenie na człowieku, który okazywał zawsze obojętność wobec uznania publiczności; niemniej, w obecnej sytuacji nagroda ta okazała się wielce pożądana, jako że Rilke (zwątpiwszy ostatecznie, iż jest w stanie sam, bez niczyjej pomocy, odzyskać zdrowie i dobre samopoczucie) zasięgnął porady lekarskiej. Dzięki otrzymanym pieniądzom mógł poddać się zalecanej mu kuracji. Nie zwlekając, 1&nbsp;września wyruszył do Strasburga, a stamtąd do uzdrowiska Bad Rippoldsau w Górach Schwarzwaldu.</p>

<p>Paryż wydawał mu się »długim oblężeniem« – zwierzał się w liście do Mathildy Vollmoeller – pod koniec »moja dusza miała za pożywienie jedynie szczury. Cóż za kapitulacja. Wstyd mi, lecz być może wytrwałem na tyle długo, by mieć pewne prawo do odwrotu z wszelkimi honorami, bez złożenia broni.« Do Tory Holmström napisał, iż przez chwilę snuł szaleńczą myśl o wyjeździe do Norrland, by szukać pocieszenia przy tamtejszych wodospadach i być może zobaczyć prawdziwego niedźwiedzia, »zamiast <em>wewnętrznego</em> niedźwiedzia, którego zabrałem ze sobą, nie potrafiąc go ujarzmić, a który teraz stoi tam, tak groźny, że nie starcza mi sił, by uczynić coś więcej niż tylko udawać nieżywego«.</p>

<p>Rainer miał nadzieję, że dwutygodniowy pobyt w Rippoldsau wystarczy mu, by odzyskać zdrowie. Jednakże oddawszy się w ręce lekarza, przekonał się, iż nawet tak krótka kuracja będzie bardziej kosztowna niż przypuszczał. Jego prośba skierowana do Kippenberga o zaliczkę, dzięki której mógłby doprowadzić leczenie do końca, rozminęła się w drodze z listem, w którym zapobiegliwy wydawca złożył mu w związku z obecną sytuacją pewną propozycję. Kippenberg, skoro tylko doszły go wieści o kłopotach poety, uświadomił sobie, że musi dopomóc mu przezwyciężyć owe trudności, jeśli chce, by książka o Maltem została ukończona. Rilke był niezmiernie wdzięczny wydawcy za tę dodatkową pomoc; zaraz też zaczął przygotowywać kolejną podróż – do Awinionu. Wkrótce przekonał się, iż nie było to miejsce, gdzie można by pozostać na dłużej i pracować, niemniej sama podróż okazała się jedną z tych, które pozostawiły niezatarte wspomnienie – jak napisze później w liście do Lou. Niemal codziennie przez dwa tygodnie swego pobytu oglądał tę »hermetycznie zamkniętą twierdzę, w której papiestwo, stojąc w obliczu upadku, próbowało się okopać&nbsp;… Ilekroć się ogląda ów gmach, co był siedliskiem rozpaczy, wydaje się, że stoi on na skale nieprawdopodobieństwa i można się tam dostać jedynie przeskakując wszystko, co dotychczas znamy i co uznajemy za prawdopodobne.« Rilke był pod wrażeniem »niesamowitego misterium« owego <em>chateau–fort</em> z jego »wspaniałymi freskami«, przekonany, że pewnego dnia, gdzieś pośród niezliczonych rozpadających się komnat, odnaleziony zostanie »najbardziej nieprawdopodobny jednorożec, jakiego kiedykolwiek namalowano«. Zwiedził również Orange, podziwiając rzymski łuk tryumfalny oraz tamtejszy amfiteatr, Carpentras, Beaucaire. Wszystkie te miejsca utworzą scenerię rozmyślań Maltego.</p>

<p>Jednakże najbardziej niezwykły dzień spędził poeta w Les Baux. »Idzie się od strony Saint–Rémi, gdzie ziemia Prowansji tonie w kwiatach i naraz wszystko jakby kamienieje. Wyłania się jakaś naga dolina, a gdy się przejdzie kamienistą wąską ścieżką, zagradzają drogę trzy góry, ukośnie na siebie zachodzące, rzec by można, trzy odskocznie, z których strącone trzy ostatnie Anioły spadały w straszliwym rozpędzie. A naprzeciwko, daleko na niebie ułożone niby głaz na głazie wznoszą się krawędzie dziwnego osiedla, droga zaś do niego cała zasłana olbrzymimi ruinami (nie wiadomo, czy to odłamy skał, czy strzaskanej wieży) i wydaje się, że człowiek sam ulatuje w górę, w owe wielkie przestworza, jak wolny duch.« Rilke zagłębił się w dzieje rodu Les Baux, wywodzącego się według legendy od Magusa Balthasara, jak również historię wypędzenia z Les Baux protestantów w roku&nbsp;1621, wśród których – jak z pewną ekscytacją donosił Lou – znajdowała się też rodzina Salomé. Miast z przewodnikiem wolał wędrować w towarzystwie małomównego pasterza. »Co chwila przystawaliśmy i obaj spoglądaliśmy na całą okolicę. Na skąpych skrawkach ziemi pasły się owce. Czasami, gdy trącały gęstsze kępki ziół, dolatywała woń tymianku i przez chwilę nas owiewała.« To właśnie w Prowansji będzie przebywał Syn Marnotrawny z kart <em>Maltego</em>, który jako pasterz widział »jak czas skamieniały przetrwał to dostojne pokolenie« z Les Baux, opierał się o łuk tryumfalny w Orange, czy też przebywał »w przywykłym do dusz cieniu w Allyscamps«.</p>

<p>Jakkolwiek Rilke nie zdołał się jeszcze otrząsnąć z przygnębienia, to jednak właśnie owa pełna wrażeń podróż do Prowansji w większym stopniu aniżeli kuracja sprawiła, iż zaczął odzyskiwać odwagę, której potrzebował. Powróciwszy 8&nbsp;października do Paryża, powiadomił Kippenberga, iż porzucił myśl o wyjeździe dalej na południe; był też zdecydowany jak najlepiej wykorzystać okoliczności, w jakich się znalazł. Napisał również, iż tak czy owak przed 1&nbsp;stycznia roku&nbsp;1910 przyjdzie mu opuścić mieszkanie przy rue de Varenne, stąd też zmuszony był powziąć pewne postanowienia. Wyznał, iż manuskrypt <em>Maltego</em> ukończony jest mniej więcej w połowie, wszak w formie szkicowej, jemu zaś brakuje sił na ostateczną redakcję i przepisanie tekstu. Niedługo potem otrzymał odpowiedź Kippenberga, który zaproponował, iż zatrudni dla niego stenografa, jeżeli przyjedzie w styczniu do Lipska ze swym brulionem. To dodało Rilkemu zachęty; postanowił wyruszyć w tę podróż, zanim rozpocznie poszukiwania nowego mieszkania. Ustalony tym samym ostateczny termin podziałał – jak się wydaje – niczym katalizator; podobnie zresztą stało się rok wcześniej, kiedy to musiał opuścić atelier Mathildy Vollmoeller. Z początkiem grudnia poeta mógł donieść wydawcy, że już od pewnego czasu znów »postawiony na otwartym ogniu wrę od pracy«. Mało tego, zaczął nawet negocjować warunki swych odczytów w Elberfeld i Jenie, tak by pokryć część kosztów podróży.</p>

<p>Rilke, pogodnie usposobiony, jako że na powrót pochłaniała go praca, znów prowadził obfitą korespondencję. Zawsze też znajdował czas, by odpowiedzieć na listy swych wielbicieli. Tym razem jednak napisał nawet do pewnej młodej pielęgniarki, pracującej w berlińskim szpitalu Charité, dodając jej zachęty, by spisywała wrażenia swego życia, w nadziei, iż pewnego dnia będzie mógł z jej pomocą podjąć na nowo temat, w związku z którym sam niegdyś prowadził notatki – opowieść o życiu i doświadczeniach pielęgniarki, opiekującej się chorymi w nocy. W jego wyobraźni poszczególne obrazy zaczęły przybierać realne kształty: »skrzypienie pokryw koszy w piwnicy, leżenie i czuwanie, nadwrażliwe, czuwanie aż do bólu, spoglądając na lampę&nbsp;…« Zamiar ten nigdy nie został urzeczywistniony, lecz oboje pisywali do siebie przez kilka lat.</p>

<p>Niezmierną radość sprawiła Rilkemu fotografia, jaką przesłała mu Hedwig Fischer, przedstawiająca popiersie jej córeczki Brigitte (nazywanej Tutti), które Klara właśnie ukończyła. Ucieszyła go również wiadomość, że owa rzeźba tak zachwyciła Gerharta Hauptmanna, iż swe własne popiersie zamówił u Klary, nie zaś u Rodina. (»Rodin robi teraz wyłącznie portrety amerykańskich ludzi interesu« – Rilke donosił żonie – »bezradnie umierających, którzy nie mają już dość siły, by przystrzyc sobie wąsy, stąd też wszyscy wyglądają jak Nietzsche.«) Poeta nie zapominał także o urodzinach – Klara otrzymała od niego zabawną relację o Paryżu, takim, jaki zachowała w swej pamięci, Ruth zaś uroczą książkę z obrazkami, którą – jak sądził – będzie już w stanie sama przeczytać. Napisał również artykuł dla <em>Festschrift</em>, wydanej z okazji przypadających w grudniu sześćdziesiątych urodzin Ellen Key, w którym sławił »nie jej dobroć i gotowość niesienia pomocy, lecz czystą siłę jej istnienia; nie to, czego dokonała, lecz jej niewidzialne, wewnętrzne bohaterstwo. To bowiem będzie wiecznym pięknem Ellen Key.«</p>

<p>Był to trudny rok – rozmyślał poeta w ostatnich dniach grudnia – »niczym ciągły egzamin«, wypełniony nieustannym zmaganiem się ze zdrowiem, książką o Maltem, z widzialnymi i niewidzialnymi przeciwnikami. »Nigdy nie było wokół mnie tylu przeciwności. Dałby Bóg, żeby to był smok, lecz to są widma, armia straszydeł.« Kiedy Lizzie Gibson napisała do niego, że zawsze może powrócić do swej »złotej izby« w Furuborgu, Rilke wyznał jej, iż całkowitej samotności potrzebnej mu do tworzenia może zaznać jedynie w Paryżu. W liście do Sidie Nádherný zwierzał się, że praca nad <em>Maltem</em> napełnia go »osobliwymi myślami«; »z jednej strony sprawia, że moja samotność jest ostateczna, z drugiej zaś nie jestem w stanie przewidzieć, w jaki sposób będę mógł ukończyć to wszystko, co należy uczynić, bez spokoju, opieki i ciepła bliskiego mi człowieka«.</p>

<p>W grudniu, kiedy zbliżał się termin wyjazdu do Lipska, Rilke, pogrążony w swej samotności, otrzymał zaproszenie od księżnej Marie von Thurn und Taxis–Hohenlohe, przebywającej wówczas z wizytą w Paryżu, by odwiedził ją w hotelu w dniu 13&nbsp;grudnia. Koniecznie chciała go poznać – jak napisała – gdyż od dawna już podziwiała jego wiersze; dużo też o nim słyszała od Rudolfa Kassnera. Na spotkaniu miała być obecna hrabina Anna de Noailles, która również pragnęła go osobiście poznać. Nie wiadomo, czy Kassner opowiadał mu już wcześniej o zainteresowaniach księżnej; w każdym razie dla Rilkego była to pokusa oderwania się od codziennego toku zajęć, której nigdy nie mógł się oprzeć, bez względu na to, jak bardzo pochłaniała go własna praca. Dlatego też niezwłocznie przyjął zaproszenie. Rilke znał już poezje Anny de Noailles; podczas swego drugiego pobytu na Capri przesłał jej egzemplarz <em>Nowych poezji</em> oraz książkę o Rodinie wraz z listem pełnym przesadnych słów podziwu. Niepohamowana namiętność, jaka napełniała jej wiersze, skłoniła go, by zaliczyć ją w poczet »wielkich miłujących«; jeszcze za swej bytności na Capri poeta poświęcił jej twórczości esej »Bücher einer Liebenden« (»Księgi miłującej«). Później, w Paryżu, utrzymywali ze sobą korespondencję, niemniej Rilke nie odważył się zacieśnić osobistych więzów. Dlatego też zaproszenie księżnej było dla niego w dwójnasób interesujące.</p>

<p>Ze względu na swe pochodzenie i wychowanie księżna Marie była typowym przedstawicielem ponadnarodowej arystokracji środkowej Europy czasów przedwojennych, zaś dzięki swemu gustowi oraz zmysłowi estetycznemu reprezentowała sobą najlepsze cechy owej nieistniejącej już klasy społecznej. Księżna, prawie dokładnie o dwadzieścia lat starsza od Rilkego, urodziła się w Wenecji, gdzie jej ojciec, książę Egon Hohenlohe–Waldenburg–Schillingsfürst, potomek niemieckiego domu panującego, służył w austriackiej armii. Jej matka, hrabina Therese Thurn–Hofer–Valsassina, wywodziła się ze starego włoskiego rodu Torriani. Większą część swego dzieciństwa Marie spędziła w Wenecji, w Palazzo Contarini–Fasan, znanym jako dom Desdemony; tam też zmarł jej ojciec, kiedy księżna miała zaledwie dziewięć lat. Często przebywała w wielkopańskiej wiejskiej rezydencji rodzinnej w Sagrado oraz na zamku Duino opodal Triestu, należącym do jej matki. W roku&nbsp;1875 poślubiła swego dalekiego kuzyna, księcia Alexandra von Thurn und Taxis, wywodzącego się z rodu o włoskich korzeniach – rodu książąt Świętego Cesarstwa Rzymskiego, wśród których byli pierwsi ministrowie poczt w osiemnastym stuleciu; do nich również należał zamek Lautschin w Czechach. Księżna urodziła trzech synów; drugi z nich zmarł w roku&nbsp;1903 na zapalenie płuc. Najstarszy z synów, Erich, był mniej więcej w wieku Rilkego, najmłodszy zaś, Alexander, nazywany »Pascha«, o kilka lat od nich młodszy. Księżna władała równie dobrze niemieckim i francuskim, co włoskim, była zachłanną czytelniczką, sama pisała powieści i wiersze, nie brakowało jej talentu do muzyki i malarstwa. Prowadziła aktywne życie, goszcząc w Lautschin i Duino, bawiąc często w apartamentach wiedeńskiej siedziby rodu Thurn und Taxis przy Victorgasse, podróżując nieprzerwanie w wielkim stylu przez Niemcy, Francję, Anglię czy Italię. Księżna była miłośniczką sztuki w najlepszym znaczeniu tego słowa. Jej oddanie dla sztuki nie było jedynie wyrazem entuzjazmu, jaki przystoi osobie podejmującej najlepsze towarzystwo. Pisarze, poeci, aktorki i muzycy, jakich zdołała zgromadzić wokół siebie, znaleźli u niej szczere uznanie. Przyjmując owo zaproszenie Rilke być może czuł z początku, iż spotkanie z Anną de Noailles będzie miało dla niego większe znaczenie aniżeli sposobność poznania księżnej, niemniej miał się wkrótce przekonać, o ile ważniejszy był dlań ów dzień, kiedy ta postać, w której wysoka kultura łączyła się z poczuciem zdrowego rozsądku, pojawiła się w jego życiu.</p>

<p>Rilke, jak zawsze punktualny, przybył na spotkanie jako pierwszy. Księżna była zaskoczona, spostrzegłszy, iż autor <em>Nowych poezji</em> był o wiele młodszy niż sądziła, i wyglądał niemal dziecinnie – »niezbyt urodziwy, wszak nad wyraz <em>sympathique</em>, szalenie nieśmiały, lecz pełen towarzyskiej ogłady oraz rzadko spotykanej szlachetności«. Od razu nawiązała się między nimi nić porozumienia; rozmawiali ze sobą, jak gdyby od dawna byli dobrymi przyjaciółmi. Myśli Rilkego wypełniał <em>Malte</em>, o którym mówił jak o rzeczywistej postaci, nie zaś o wytworze literackiej fikcji; przygnębiony zwierzył się księżnej, iż owładnęło nim uczucie, że w swym utworze zawarł wszystko, co miał do powiedzenia i nic mu już nie pozostało – wyznanie to wprawiło ją w zdumienie, gdyż księżna nie mogła jeszcze wówczas zrozumieć, jakie znaczenie miała dla niego praca.</p>

<p>Pojawienie się Anny de Noailles – spóźnione, dla efektu – wystarczyło, by nieśmiałemu poecie odebrało mowę. »Były to czasy« – wspominała księżna w swych pamiętnikach – »kiedy kobiety nosiły olbrzymie kapelusze i długie, nader wąskie suknie. Ogromny, ciemny, uginający się od piór kapelusz hrabiny ledwie zmieścił się w drzwiach. W obcisłej, ściągniętej sznurowaniem sukni, spowijającej ją od stóp do samej głowy, comtesse wyglądała niczym egipska statuetka. Wszak nasz poeta, jak sądzę, dostrzegł tylko jej ogromne, czarne, władcze oczy. Hrabina podeszła krok bliżej, znów przystanęła i zawołała: ›Monsieur Rilke, co Pan mniema o miłości, co Pan sądzi o śmierci?‹ Z trudem zdołałam zachować powagę; Rilke był zażenowany i oniemiały.« Jednakże gdy po chwili minęło napięcie, hrabina, popijając herbatę przy kominku, zarzuciła swój pretensjonalny ton, a księżna Marie z coraz większym zainteresowaniem przysłuchiwała się rozmowie dwojga poetów.</p>

<p>Bez wątpienia Rilke uległ przemożnemu urokowi, jaki roztaczała władcza postać hrabiny, wszelako instynktownie uniknął kolejnych pułapek. Poeta opowiadał o tygodniach pracy, jakie go czekały; chociaż nazajutrz usilnie prosił ją w liście, by pozwoliła złożyć sobie wizytę, kiedy on ukończy już swą książkę, to jednak do następnego spotkania nie doszło. Jego »wielkie miłujące« najlepiej było oglądać z oddalenia, a szczególnie z perspektywy stuleci. W matni salonu de Noailles owa »drapieżna bestia« – jak nazywał ją Cocteau – byłaby go po prostu pożarła. W osobie księżnej Marie natomiast mógł Rilke rozpoznać owo matczyne wsparcie, jakiego – jak się wydaje – zawsze potrzebował. Dnia 8&nbsp;stycznia roku&nbsp;1910, kiedy czynił przygotowania do podróży do Niemiec, wyznał jej w liście, iż przeniknęło go uczucie, że ich spotkanie było »jedną z owych rzeczy, które – co dopiero później człowiek rozumie – musiały nadejść«. Księżna zaprosiła go rzecz jasna, by na wiosnę przyjechał do Duino; on zaś już wyobrażał sobie wspólne rozmowy, jakie prowadzić będą w »zamku nad morzem«, kiedy będzie mógł jej powiedzieć, jak cudowny był to zbieg okoliczności. »Coraz lepiej rozumiem, jak wspaniały duch opiekuńczy napełnił mnie tamtego wieczoru&nbsp;… moje przykre, budzące trwogę osamotnienie przeobraziło się nagle – sam nie pojmuję jakim sposobem – na powrót w ową samotność, którą ukochałem od dziecka, która mnie przewyższa, wszak nigdy nie jest mi wrogiem.« Był to początek korespondencji oraz związku, które miały przetrwać aż do jego ostatnich dni.</p>

<p><strong>4</strong></p>

<p>Teraz wszystko naprawdę może się zacząć.</p>

<p>(Do Antona Kippenberga, 25.3.1910)</p>

<p>Opuszczając w nowym roku Paryż, Rilke zaczął powątpiewać w słuszność swej decyzji. W liście do Mathilde Vollmoeller, pisanym z Elberfeld, dokąd najpierw się udał, a gdzie 9&nbsp;stycznia roku&nbsp;1910 z wielkim powodzeniem czytał fragmenty swych utworów, wyznał przyjaciółce, iż do ostatniej chwili zwlekał z wyjazdem, chciał bowiem zwiedzić wystawę obrazów Cézanne’a, pod wrażeniem których nasunęło mu się wiele nowych myśli. Rodin wydawał się szczerze zasmucony z powodu jego nieobecności i podarował mu jeden ze swoich rysunków kambodżańskiej tancerki, który bardzo sobie cenił. »Cóż to za głupstwo, żeby opuszczać Paryż&nbsp;… Czuję, że skoro tylko uporządkuję moje sprawy w Lipsku, natychmiast powinienem powrócić.«</p>

<p>W każdym razie poeta na pewno tak uczyni we właściwym czasie. Swoje rzeczy Rilke mógł jeszcze pozostawić w Hôtel Biron, jako że nie powzięto żadnej decyzji co do przyszłości pałacu. Jego lokatorom wymówiono mieszkania, po części z powodu niestosownego – by nie rzec awanturniczego – zachowania się niektórych z nich (w szczególności Cocteau oraz aktora de Max, których nocne przyjęcia w ogrodzie przeszkadzały niekiedy Rilkemu), głównie jednak ze względu na planowaną przebudowę całego terenu. Projekt ten spotkał się z ostrym sprzeciwem konserwatorów; również Rodin nie chciał słyszeć o wyprowadzce. Rzeźbiarz z determinacją kontynuował kampanię przeciwko administracji pałacu, która ostatecznie zawarła z nim ugodę – ustalono, że artysta będzie mógł mieszkać w pałacu aż do swej śmierci, w zamian testamentem przekaże państwu wszystkie swoje dzieła. Z Elberfeld Rilke napisał do Rodina, prosząc, by mistrz – o ile sam go nie potrzebuje – pozostawił mu stół, który mu swego czasu pożyczył, gdyż stał on się dla poety inspiracją – »Nigdzie jeszcze nie pracowałem z tak niesłychaną wytrwałością i ufnością.«</p>

<p>Rilke nie powiadomił Kippenberga, kiedy dokładnie zawita w Lipsku, stąd też po przyjeździe do miasta, 11&nbsp;stycznia, zatrzymał się najpierw w hotelu, by jego niespodziewana wizyta nie wprawiła Kippenbergów w zakłopotanie. Jednakże wydawca niezwłocznie zaprosił go do siebie, nie mogąc się doczekać chwili, kiedy będzie mógł osobiście poznać poetę i kiedy <em>Malte</em> przybierze swój ostateczny kształt artystyczny po tak długim okresie powstawania. Dom gospodarzy, mieszczący się przy Richterstraße, wieńczyła po jednej stronie wieża, w której przygotowano dla Rilkego osobny pokój. Kippenberg i jego żona Katharina byli w tym samym wieku co Rainer, który dzięki swej wrodzonej skromności i taktowi był dla nich wymarzonym gościem. Katharina Kippenberg, urzeczona jego wierszami, obdarzyła poetę szczerą sympatią, która – podobnie jak przyjaźń księżnej Marie – będzie dla niego oparciem w nadchodzących latach. Katharina była szczęśliwą żoną i matką czteroletniej córki, a jej nieomal bałwochwalcze uwielbienie dla poety nie domagało się w zamian niczego prócz przyjaźni, będąc dopełnieniem życzliwości i niezmiennego poparcia, okazywanych mu przez jej męża.</p>

<p>Pokój w wieży okazał się idealnym miejscem do pracy, którą Rilke niezwłocznie rozpoczął i zdołał ukończyć w trakcie dwutygodniowego pobytu, odrywając się od niej jedynie ze względu na zaplanowany odczyt, jaki miał wygłosić w Jenie. Rezultat był pod każdym względem godny uwagi. Kontrast względem <em>Nowych poezji</em> nie mógł być bardziej jaskrawy; książka zaskoczyła i oszołomiła wielu spośród wielbicieli poety. Pisząc <em>Nowe poezje</em> Rilke usiłował tworzyć dzieła sztuki, którym można by się przypatrywać i które dawałyby się objąć myślą, podobnie jak rzeźby czy malowidła. Lecz nawet to – porównując ów tom z wcześniejszym zbiorem <em>Księga godzin </em>– dla niektórych oznaczało utratę poetyckiego oddziaływania. Na kartach <em>Maltego</em>, wybrawszy dlań formę różnorodnych i niepowiązanych ze sobą zapisków w dzienniku, Rilke popadł w odmienną skrajność, tworząc ezoteryczną kompozycję, której aluzyjność była dla czytelnika równie trudno zrozumiała jak późniejsza proza Joyce’a – antypowieść wyprzedzającą swój czas.</p>

<p>Wiele w niej szczegółów autobiograficznych – pierwszy zapis w pamiętniku Malte opatruje paryskim adresem Rilkego z roku&nbsp;1902, rue Toullier; jest on w tym samym wieku co Rilke z czasów pierwszego pobytu w Paryżu. Opisy okropności codziennego życia na paryskich ulicach, chorych, rzesz umierających, nędzarzy są relacjami Rilkego, częstokroć dosłownie przytoczonymi fragmentami listów poety z tamtego okresu. Nadwrażliwość Maltego względem sąsiadów, przenikający go bezimienny strach, wspomnienia niepokojów z lat dzieciństwa, traktowanie go przez matkę jak zabawkę – wszystkiego doświadczył sam poeta. W książce pojawiają się nawet niektóre wyobrażenia Rilkego o samym sobie – Malte jest ostatnim potomkiem znakomitego rodu, a matka okazuje mu miłość i zrozumienie, jakich Rilke nigdy nie zaznał. Malte czyta i duma nad książkami i epizodami francuskiej i rosyjskiej historii, które pochłaniał Rilke. Rozważając główne tematy swych zapisków – poświęcone życiu, śmierci, ubóstwu, miłości bez posiadania, wreszcie Synowi Marnotrawnemu, »który nie chciał być miłowany«, a którego gest w chwili powrotu nie wyrażał skruchy, lecz błagalną prośbę do swojej rodziny, »aby nie kochali« – Malte wypowiada myśli samego autora. Niemniej, ów bardzo osobisty obraz kryzysu, jakiego poeta doświadczył, tworząc postać Maltego »po części z mych własnych niebezpieczeństw«, był dla Rilkego w istocie nie tyle autobiografią, co autoterapią. Malte musi umrzeć, by Rilke mógł żyć. Poeta musiał »z własnych lęków ukształtować rzeczy«, by móc je ostatecznie przezwyciężyć i pójść dalej. Rilke był później wielce zdziwiony twierdzeniem, iż to, co stworzył, można interpretować jako ewangelię nihilizmu, nieutulonej, skrajnej rozpaczy. Książkę tę należy czytać »pod prąd«, jak zawsze podkreślał.</p>

<p>Rzeczą najwyższej wagi stało się dla niego katharsis samej pracy nad książką, uczucie oczyszczenia, od którego – jak sądził – zależał każdy następny jego krok. Nieistotne było przy tym, czy to, co napisał, uznane zostanie za dzieło sztuki, czy będzie książką poszukiwaną przez czytelników. Na szczęście za poetą stał jego wydawca, który niezmiennie gotów był wspierać go w przyszłości. Na temat walorów artystycznych <em>Maltego</em> opinie były podzielone. »Żadna tam wielka sztuka« – twierdzi pewien krytyk – »wymuszona ironia, zmanierowana proza i kiczowate fragmenty«, nieudana próba, »by przekonać czytelnika o szczególnej rzeczywistości Maltego«; inny natomiast utrzymuje, iż »duchowy organizm, jaki wskutek dokonanej na Maltem wiwisekcji objawia się naszym oczom, jest zdumiewający i wzruszająco piękny«, »intensywność i siła wyrazu przenika również najbardziej odrażające przedmioty, tak iż tajemnicza, paradoksalna radość emanuje&nbsp;… z owego dzieła w jego całości«. Lecz wielu dzisiejszych czytelników, przewracających te stronice po raz pierwszy, owładnie owo niepokojące uczucie identyfikacji z udręczonym Maltem, uczucie, iż »res mea agitur«.</p>

<p>Ukończywszy pracę nad książką Rilke doznał głębokiej ulgi. »Rok pracy«, jaki możliwy był dzięki wielkoduszności Fischera, wydłużył się o następny, w którym poetę wspierał Kippenberg. Lecz teraz, kiedy słowo »finis« zakończyło rękopis – »książka jest gotowa, uwolniona ode mnie« – zaś pierwszych odbitek spodziewano się w przeciągu miesiąca, poeta mógł zażyć wytchnienia. Nie było już mowy o bezzwłocznym powrocie do Paryża. Rilke pojedzie najpierw do Berlina, by spędzić trochę czasu z Ruth i Klarą, która rozpoczęła pracę nad popiersiem Hauptmanna, złoży wizytę Fischerom, weźmie udział w premierowym przedstawieniu nowej komedii Hofmannsthala <em>Christinas Heimreise</em>, a w międzyczasie zawita ponownie u Kippenbergów w Lipsku. A potem znów ruszy na południe, do Rzymu, »w samotności i słońcu«, oraz do Duino, gdzie księżna Marie miała nadzieję powitać go w kwietniu, zanim uda się w drogę powrotną do Paryża. Na wszystko mógł sobie teraz pozwolić – lub też przynajmniej tak sądził (Kippenberg musiał częstokroć przychodzić mu z pomocą). Jakkolwiek Berlin, jak niegdyś, wydał mu się »miastem gwałtownym i agresywnym« i poeta cierpiał z powodu ustawicznej presji towarzyskiej, niemniej mógł cieszyć się dniami spędzonymi w stolicy, w poczuciu spokoju i pewności, jaką dała mu gościnność Kippenbergów, a także zadowolenia z ukończenia pracy nad książką.</p>

<p>Mimo wszystko Berlin stanowił całkowite przeciwieństwo Paryża, gdzie Rilke w ciszy i spokoju mógł sam dobierać sobie towarzystwo i planować swe spotkania. Berlin zaś był miejscem, gdzie »człowiek musi się obejść bez towarzystwa ludzi, których pragnie spotkać, zawsze zaś najdą go ci, których wcale nie szukał«. Nie doszło na przykład do skutku spotkanie z Hofmannsthalem przed premierą jego sztuki w dniu 11&nbsp;lutego; chociaż Rainer i Klara otrzymali od niego bilety na przedstawienie, na które przybyli do Berlina również Kippenbergowie – mieli wówczas sposobność poznać osobiście Klarę – to jednak nie mogli później wziąć udziału w spotkaniu w Hotel de Rome. Dwa dni później Fischerowie zaprosili ich na wieczorne przyjęcie, lecz w pierwszej chwili państwo Rilke wymówili się. Rainer czuł się tak niezręcznie w licznym towarzystwie – zwierzał się w liście do Hedwig Fischer – ani on, ani Klara nie mieli też ze sobą strojów wieczorowych. Niemniej, w końcu dali się przekonać – po kolacji można ich było znaleźć w jednym z pokojów, mieszczących się na tyłach rozległej willi w Grunewald, z dala od odgłosów muzyki i tańca, gdzie wypoczywali pogrążeni w myślach. Hertha Koenig, wnuczka zamożnego niemieckiego plantatora buraków cukrowych na Ukrainie, utalentowana pisarka i poetka, po latach przywoływała na pamięć cichą oazę owego pokoju, do którego wprowadziła ją Hedwig Fischer, by przedstawić Rilkemu – Rainer wolno podniósł wzrok, kiedy obie panie ukazały się w drzwiach, za nim zaś stała Klara – wysoka, o czarnych, przenikliwych, ciemnych oczach »jak na kanciastej głowie szlachetnego konia«. Rilke nie zapomni Herthy Koenig, chociaż spotkają się ponownie dopiero trzy lata później.</p>

<p>Rilke miał sposobność zawiązać nowe przyjaźnie. Po odczycie, wygłoszonym w Jenie otrzymał list z podziękowaniami od Helene von Nostitz, która specjalnie na jego prelekcję przybyła z Weimaru. Ta niezwykłej urody kobieta, po części o rosyjskim rodowodzie, była żarliwą wielbicielką Rodina; Rilke słyszał był już od Kesslera i Hofmannsthala słowa uznania dla jej talentu artystycznego. Jakkolwiek po śmierci swej czteroletniej córki nie mogła pojawić się w Berlinie na premierze sztuki Hofmannsthala, choć miała taką nadzieję, niemniej nalegała, by Rilke odwiedził ją i jej męża w Weimarze; tam też poeta słuchał Hofmannsthala czytającego fragmenty pierwszej wersji swego <em>Kawalera z różą</em>.</p>

<p>W trakcie pobytu w Berlinie Rilke wydał więcej pieniędzy aniżeli mógł sobie pozwolić, lecz Kippenberg, ze swą »wspaniałą precyzją«, gotów był wspomóc go dodatkową sumą, zanim jeszcze poeta go o to poprosił; wydawca zgodził się również, by zatrzymał dla siebie honorarium za trzecie wydanie książki <em>Worpswede</em>. Gotowe były już odbitki próbne pierwszej części <em>Maltego</em>, który miał się ukazać w dwu tomach; ich korekty Rilke zamierzał dokonać w pierwszej połowie marca, kiedy powróci do Berlina, reszta zaś miała na niego czekać w Rzymie. W liście do księżnej Marie, potwierdzając swój przyjazd do Duino, dokąd wybierał się około 20&nbsp;kwietnia, wyraził radość, iż w Rzymie będzie czytać korektę swej książki; miał też nadzieję, że w maju ofiaruje jej egzemplarz <em>Maltego</em>: »Książka ta jest mi droga i czuję, że przed długi czas nie przeczytam nic innego.«</p>

<p>W ciągu miesiąca spędzonego w Rzymie poeta mógł znacznie lepiej wypocząć aniżeli przez dni pobytu w Berlinie; korzystał z chwil samotności, jakiej zaznał w Paryżu, przebywał pośród towarzystwa, które sam dobierał, kiedy nie był w »nieprzyjaznym ludziom« nastroju. W trakcie trzytygodniowego pobytu w Rzymie, w tym samym Hotel de Russie na Piazza del Popolo zatrzymali się również Fischerowie wraz ze swą córeczką. Czasem wspólnie zwiedzali muzea lub też gawędzili przesiadując na tarasie; niemniej, Rilke nie musiał zasiadać z nimi do wspólnej kolacji, którą zwykle sam przyrządzał sobie z mleka w swoim pokoju. Spotkało go jednak rozczarowanie, kiedy dowiedział się, iż Sidie Nádherný, którą miał nadzieję tam spotkać, złamawszy rękę musiała powrócić do Wiednia; wszelako po pewnym czasie, jeszcze za jego bytności, Sidie zawitała na kilka dni w Wiecznym Mieście. Częstokroć spotykał Ewę Solmitz, która poślubiwszy w październiku poprzedniego roku Kurta Cassirera, mieszkała obecnie w Rzymie. Razem z Leopoldem von Schlözer, pisarzem i tłumaczem Maeterlincka, jednym z gości w Villa Discopoli na Capri, Rilke złożył wizytę podstarzałej Nadieżdie Helbig, z domu księżnej Schachowskiej, zaliczanej do »osobistości« Rzymu; był to jednak jedyny prawdziwy wieczór towarzyski poety. Wiele czasu Rainer poświęcał korekcie <em>Maltego</em>. Czytając odbitki szczotkowe poczuł się nieco zdeprymowany, kiedy jednak zobaczył stronice po dokonanej korekcie, radość na powrót przepełniła jego serce. »Czuję, że teraz wiele się będzie we mnie rozwijać« – pisał do Kippenberga – »gdyż te pamiętniki są niejako podstawą, wszystko sięga znacznie wyżej, ma wokół siebie więcej przestrzeni&nbsp;… Teraz wszystko naprawdę może się zacząć&nbsp;… Po [<em>Maltem</em>] możliwe są wszelkie pieśni.« Lecz tylko nieliczne fragmenty wierszy zostały utrwalone na kartach notatnika poety. Rilkemu towarzyszyło uczucie, iż jedynym miejscem, gdzie może żyć i pracować, jest Paryż – lub też jakieś inne, odległe miasto czy kraina, pośród całkowicie obcych przedmiotów, gdzie nie będzie zmuszony wyrażać tych samych rzeczy w podobny sposób, lecz stanie w obliczu »nieustannego zadania, twórczego niepokoju« i spróbuje wyrazić siebie poprzez coś, co będzie całkowicie odmienne.</p>

<p>Po latach intensywnego zmagania się z tekstem <em>Maltego</em>, Rilke poczuł, iż znalazł się w stanie przejściowym; »podobnie jak Raskolnikow po swym uczynku, nie mam pojęcia, co się teraz stanie«. Znów obudziło się w nim gorące pragnienie, by porzucić samotność i poszukać kontaktu z ludźmi. Cokolwiek był sądził o samotnej miłości, »jedynej miłości godnej tego miana«, nie mógł wyprzeć się, iż odczuwa potrzebę czegoś więcej, tęsknotę za bliskim związkiem z drugim człowiekiem. Nie odnalazł tego w kontaktach z żoną i rodziną; w istocie nie chciał się narzucać Klarze w obawie, by nie stawać jej na drodze do artystycznego mistrzostwa, które – w jego przekonaniu – była w stanie osiągnąć. Wciąż nie mógł znaleźć odpowiedniej dla siebie osoby. Wiele kobiet było mu szczerze oddanych; można przypuszczać, że liczne spośród adresatek jego listów, pełnych filozoficznej, jeśli nie rzeczywistej miłości, poczuły pewną śmiałość. Wśród nich były Hertha Koenig oraz artystki Mathilde Vollmoeller, Dora Herxheimer i Edith von Bonin; Sidie Nádherný, piękna i z nikim jeszcze nie związana, dzięki regularnym listom stała się jego powiernicą, podobnie zresztą Helene von Nostitz, mimo iż była już mężatką; wciąż też, przebywając niedaleko od Duino, szczerym uczuciem darzyła go Mimi Romanelli, do której Rilke nie przestawał słać listów. Dzięki jakowejś niezwykłej zdolności poeta sprawił, iż wszystkie one – z wyjątkiem Mimi – okazywały mu bezinteresowną i nie żądającą niczego w zamian przyjaźń gotowe – jak Katharina Kippenberg oraz Lizzie Gibson – służyć mu pomocą, gdyby jej potrzebował. Niemniej, jego tęsknota za kimś, kto »będzie moim życiem«, za człowiekiem, »któremu mógłbym powierzyć swą samotność, oddać mu ją pod ochronę«, pozostała nieukojona.</p>

<p>Pogrążonego w takim nastroju poetę nieco przerażała myśl o podróży do Duino i gościnie w »obszernym domu« księżnej Marie, wśród jej »rodzeństwa, synów, synowych (między nimi była wielce <em>difficile</em> księżna z domu de Ligne), wnuków etc., ludzi, gości«. Cieszył się ze spotkania z samą Marie Taxis – »opiekuńczą, starzejącą się w radości życia«; instynktownie przeczuwał również, jak wiele może dla niego znaczyć jej przyjaźń i opieka. Wszelako nie był to ów rodzaj »opieki«, jakiej w tym czasie poszukiwał. Pobyt u księżnej przebiegał tak, jak się tego obawiał, dlatego też pozostał tam jedynie przez tydzień. Przyjęto go, rzecz jasna, serdecznie, niemniej księżna nie mogła poświęcić mu nazbyt wiele czasu; poeta czuł się nieswój pośród tak licznego towarzystwa. Na zamku przebywał przez kilka dni także Kassner, który Rilkemu wydał się nieco ponury, »niczym egzamin, a nie był to dla mnie dobry czas, by go zdać«; miał on jednak w sobie coś »pewnego i prawdziwego«, coś »w gruncie rzeczy wielce poważnego«; Rilkego ucieszyła wiadomość, że znów będą mogli spotkać się w Paryżu.</p>

<p>Przybywszy do Duino poeta uległ dziwnej presji – jak pisał w liście dziękczynnym do księżnej – »nie mogę pojąć, jak Pani, księżno, zdołałaś ze mną wytrzymać. Mam nadzieję, że odczułaś, jak dzięki Pani stałem się mniej bezużyteczny&nbsp;… Muszę poczuć, że pogrążam się w pracy, jeśli mam być naprawdę sobą: tym razem miałem już za sobą tyle straconego czasu.« List ów Rilke przesłał z Wenecji, gdzie na krótko zatrzymał się w drodze z Duino, by w tamtejszej bibliotece prześledzić historię czternastowiecznego admirała weneckiego Carlo Zeno. Dzieje Wenecji zawsze go fascynowały; roił jakowyś bliżej nie sprecyzowany plan spisania historii życia owego człowieka, który uratował Republikę w bitwie przeciwko Genueńczykom pod Chioggia. Dzięki listom polecającym od Marie Taxis Rilke łatwo mógł ziścić swój zamiar, niemniej wkrótce – podobnie jak w poprzednich latach – musiał przyznać, iż w ogóle nie potrafi zużytkować wiedzy książkowej. »Jestem traktowany jak uczony, rozkłada się przede mną wszelkie foliały, lecz ja siedzę nad nimi podobny do kota, który swym istnieniem tylko przykrywa to, co tkwi w środku, znajdując co najwyżej przyjemność w swej nowej sytuacji. A kiedy fale laguny wciąż uderzają niezmiennie o marmurowe fundamenty, cała moja uwaga skupia się na owym dźwięku, jakby więcej można było się nauczyć z tego szmeru aniżeli ze starych ksiąg.« Aczkolwiek Rilke nie poczynił wówczas żadnych postępów, nie poniechał jednakże zamiaru napisania historii admirała Zeno i powróci do niej w późniejszym czasie przy okazji kolejnej wizyty w Wenecji.</p>

<p>Mimo iż tym razem poeta zamieszkał w hotelu (Kippenberg raz jeszcze pospieszył z pomocą), nie zaś w pensjonacie Romanelli, to jednak nie mógł oprzeć się pokusie ponownego spotkania z Mimi. Wnioskując z listu Rilkego do Mimi, pisanego 11&nbsp;maja, w dzień jego wyjazdu, spotkanie było przykre i bolesne:</p>

<p>Po raz pierwszy moje myśli o Pani przepełnia jedynie gorycz&nbsp;… miast czerpać z mojej siły, polegasz Pani na mej słabości i niszczysz sama to, co mógłbym Ci ofiarować, zadając mi gwałt. Jedyna śmiertelna krzywda, jaką możemy sobie wzajem wyrządzić, to myśl, byśmy się złączyli, choć tylko na chwilę&nbsp;… Jakże inaczej wyglądałoby moje życie w tych ostatnich dniach, gdybyś Pani roztoczyła opiekę nad moją samotnością, opiekę, której tak bardzo mi trzeba. Wyjeżdżam roztargniony i znużony. Proszę nie zapominać, iż samotność jest moim przeznaczeniem, że nie wolno mi nikogo pragnąć, że cała moja siła ma swe źródło właśnie w owym odosobnieniu.&nbsp;… <em>Błagam</em> tych, którzy mnie kochają, by pokochali moją samotność&nbsp;…</p>

<p>»Spal Pani te słowa« – zaklinał ją w postscriptum – »zachowane, utracą swą prawdziwość.« Mimi tego rzecz jasna nie uczyniła, jakkolwiek musiały one wydać się jej całkiem niezrozumiałe – jakże mogła go naprawdę kochać i mimo to pozostawić w samotności? Tak wiele jednak różniło ją od Gaspary Stampa i Marianny Alcoforado.</p>

<p>Ostatnie podróże dostarczyły mu »niewielu wrażeń« – pisał poeta do żony z Wenecji, przepraszając za dłuższe niż zwykle milczenie. Żywił wszakże nadzieję, iż po powrocie do Paryża odkryje w sobie to, co się w nim przeobraża, a czego sobie jeszcze nie uświadamia. Przybywszy do stolicy, musiał wpierw poszukać nowego mieszkania; niemal dwa tygodnie minęły, nim się dowiedział, iż mimo wszystko może na powrót zamieszkać przy rue de Varenne. 24&nbsp;maja wprowadził się do trzypokojowego mieszkania – prostego i sprzyjającego pracy, jak mu się zdawało, o połowę tańszego niż poprzednie. Mieściło się ono na trzecim piętrze przy bocznym dziedzińcu Pałacu Biron, a z wysokiego aż pod sklepienie okna gabinetu rozpościerał się widok na wierzchołki lip rosnących w ogrodzie. Każdy, kto zobaczy ów pokój, musi stwierdzić, iż to była wyłącznie jego własna wina, jeśli nie wykonał tam dobrze swej pracy – pisał do Kippenberga; wyznał też, że nie znalazłszy zadowolenia w podróżach jest zdecydowany »być wreszcie sam i oddać się owocnej pracy«.</p>

<p>Na pozór miał powody po temu, by żywić taką nadzieję. Zmartwienia, których źródłem były kłopoty finansowe, należały już do przeszłości – od wydawnictwa Insel otrzymywał co miesiąc pensję; poza tym z Wiednia nadeszła właśnie wiadomość, iż Ministerstwo Kultury i Edukacji przyznało mu nagrodę w wysokości sześciuset koron za »wybitne osiągnięcia poetyckie«, przychylając się do wniosku, jaki w tej sprawie złożył jego dobry przyjaciel z Pragi, August Sauer. Z końcem miesiąca miał się ukazać drukiem <em>Malte</em>, i to co najmniej w pięciu wydaniach po 1100&nbsp;egzemplarzy każde; na konto poety wpłynęły od razu honoraria autorskie za pierwsze trzy wydania. Kippenberg tak bardzo był pewien sukcesu książki, iż nie zażądał zwrotu dodatkowych sum, jakie wyłożył na jego podróż do Włoch. Obaj mogą być dumni z tej książki – Rilke napisał do wydawcy, wyrażając przy tym radość na wieść, że pięćdziesiąt egzemplarzy zostanie oprawionych w skórę. Tak więc okoliczności nie mogły być dla poety bardziej pomyślne. Niemniej, wciąż przenikało go uczucie, iż znalazł się w okresie przejściowym, nie będąc w stanie rozpocząć pracy nad nowym utworem. Z początkiem lipca, wskutek narastającego zniecierpliwienia był tak bardzo wyczerpany – choć nie zapadł na żadną chorobę – iż opanowało go uczucie, że musi wyjechać, nie mając przy tym pojęcia, co począć. »Zaprzepaściłem wszystko, co lato miało mi ofiarować« – zwierzał się w liście do Kippenberga – »Paryż był przeciwko mnie.« Coraz lepiej uświadamiał sobie, jak wyraźną granicę wyznaczył sobą <em>Malte</em>. Po jego ukończeniu nie można było po prostu dalej pisać, należało wszystko zacząć od początku; być może – jak wyznał księżnej Marie – powinien całkiem porzucić pisanie, rozpocząć nowe życie, zostać lekarzem, uczynić cokolwiek.</p>

<p>Jest rzeczą zadziwiającą, iż wpierw udał się do Oberneuland, gdzie spędził cały miesiąc wraz z Klarą i Ruth. W liście do Marie Taxis, która zjechała na okres lata do Lautschin, wyznał, jak bardzo poczuł się zawstydzony, kiedy jego ambitne zamiary poszły w niwecz podczas wypełnionych pustką tygodni spędzonych w Paryżu. Tęsknił za wiejskim krajobrazem, lecz w owej chwili nie sądził, by mógł przyjąć jej zaproszenie do posiadłości Lautschin. Pewien lekarz z Hamburga, u którego zasięgnął porady, nie stwierdził żadnej poważnej choroby, co tylko utwierdziło go w przekonaniu, iż sam musi być sobie lekarzem. Ostatecznie jednak powziął decyzję i po krótkiej wizycie, jaką złożył Kippenbergom w Lipsku, 11&nbsp;sierpnia przybył do Czech, by spędzić dwa dni wraz z matką w niewielkim miejscowości uzdrowiskowej Franzensbad, zanim udał się na spotkanie z księżną do Lautschin. Mógł tam pozostać zaledwie przez tydzień, ponieważ 20&nbsp;sierpnia jego gospodarze musieli wyruszyć do Monachium i Duino. Pomyślnie się złożyło, iż Sidie Nádherný, odpisując mu na list kondolencyjny przesłany z powodu śmierci jej matki, zaprosiła go na zamek w Janowicach, gdzie przebywali również jej bracia. »Pobyt w Lautschin, położonym wśród lasów, służył mi na zdrowie« – wyznał poeta w liście do Kathariny Kippenberg, pisanym w Pradze, gdzie zatrzymał się na kilka dni. »Jeśli ta wiejska okolica, dokąd się teraz wybieram, jest choćby w połowie tak wspaniała&nbsp;… wówczas czeskie zamki zaskarbią sobie moją wdzięczność i przewyższą wszystkie inne.« »Kiedy czytam Pani list, od razu przenika mnie uczucie, iż u Pani będę mógł pracować« – zwierzał się Sidie.</p>

<p>W istocie, kiedy odpoczywał w łagodnej, nieomal sentymentalnej okolicy wokół Janowic, wędrując »rzadko uczęszczanymi ścieżkami« i »ucząc się być znów nieco człowieczym«, po raz pierwszy od czasu pobytu w Rzymie w jego notatniku pojawiło się kilka szkiców poetyckich:</p>

<p>Cisza nabrzmiała owadów brzęczeniem</p>

<p>twego istnienia losem wcale się nie trudzi.</p>

<p>Gdzież są wyzwania tchnące przerażeniem?</p>

<p>Serce twe wzbiera nieodkrytym jeszcze drżeniem,</p>

<p>pieśń zaś w przyszłości się zbudzi.</p>

<p>W okrytych żałobą Janowicach – rezydencji nie mniej okazałej aniżeli Lautschin – panował błogi spokój. W liście do matki Rainer donosił jej o »prawdziwych srebrach i pięknej porcelanie«, które były ozdobą obiadów, spożywanych w wielkiej sali. Rilke szczególnie polubił starszego brata swej przyjaciółki (Sidie i jej młodszy brat byli bliźniętami), który »dużo podróżował i był człowiekiem wielce oczytanym«; ponowne spotkanie z Sidie bez wątpienia wywarło na poecie ujmujące wrażenie. W zamkowej kaplicy czytał jej fragmenty <em>Księgi godzin</em>, Sidie grała dla niego na fortepianie, wybierali się wspólnie na przejażdżki lub długie spacery po parku, razem też czytali utwory Kleista lub Jacobsena. Czy go kochała? – sama zadawała sobie to pytanie na kartach dziennika; musiała jednak wyznać, że mimo całej sympatii dla poety nie zdołała go pokochać.</p>

<p>W Janowicach Rilke przebywał przez trzy tygodnie. Życzliwość oraz bezpretensjonalność tamtejszych mieszkańców wydawały mu się prawdziwe, dobroduszne, »niczym serce domowego zwierzęcia«. Jednakże poeta nie uczynił kroku naprzód; wciąż niezdecydowany, co począć, znów udał się do Riva na spotkanie z matką. Z Innsbrucku przesłał Sidie list, w którym wyraził wdzięczność za »piękne, bogate, szczęśliwe dni«, jakie spędził był w Janowicach. »Życie waszej trójki jest mi teraz bliższe – moje własne zdaje mi się często obce i trudno je zrozumieć«. Z końcem września podążył do Monachium, zaciekawiony zapowiedzią wystawy orientalnych manuskryptów i dzieł sztuki islamskiej.</p>

<p>Spośród wszystkich miast niemieckich Monachium – jego zdaniem – najbardziej przypominało Paryż; przez chwilę kusiło go, by osiąść tam na stałe. Hofmannsthal, goszczący przypadkiem w tym samym hotelu, przesłał mu bilet na premierowe przedstawienie sztuki <em>Oedipus Rex</em> Sofoklesa w jego adaptacji, które miało się odbyć 29&nbsp;września. Rilke podziwiał również Moissi’ego w inscenizacji <em>Hamleta</em>. Miło mu było znów spotkać przyjaciół z dawnych lat, między innymi Elsę Bruckmann, której mąż był wydawcą czasopisma o sztuce; jeden z jego numerów miał być w całości poświęcony Rodinowi, w związku z czym zwrócono się do Rainera po radę. Największą wszakże atrakcją jego pobytu była bez wątpienia wystawa sztuki islamskiej – przede wszystkim tkanin oraz kobierców, które poeta uznał za »niezrównane«. Były to »prawdziwe skarby« – donosił Rodinowi; niemniej tygodnie spędzone w podróży dobiegały końca, wkrótce Rilke miał zawitać w Paryżu.</p>

<p>Wciąż nie wiedząc, co począć, jak deski ratunku uchwycił się myśli, która obudziła w nim nadzieję. W Monachium spotkał przypadkiem Jenny Oltersdorf, żonę pewnego zamożnego kupca futer, która – zaniedbywana przez męża – zamierzała wybrać się zimą wraz z przyjaciółmi w podróż do Afryki Północnej. Czując sympatię dla melancholijnego poety zaproponowała mu, by przyłączył się do nich – nie bez pewnych nadziei, jak się zdaje, na bardziej intymny związek. Rilke, mając w pamięci wspaniałą kulturę świata Wschodu, jaką podziwiał zwiedzając monachijską wystawę, zapałał chęcią wyruszenia w tę podróż; myślą powracał do czasu pobytu Klary w Egipcie i wyobrażał sobie, jak wiele nowych wrażeń może doświadczyć w tak egzotycznych krajach. Niezwłocznie też zaczął się zastanawiać, czy mógłby sobie na taką wyprawę pozwolić. Jego nowa przyjaciółka gotowa była najwyraźniej zabrać go w podróż jako gościa, lecz Rainer nie chciał poczuć się zobowiązany i uznał za stosowne pokryć własny udział w wyprawie. Dlatego też z Kolonii, gdzie zatrzymał się na kilka dni w drodze powrotnej do Paryża, po raz kolejny zwrócił się do Kippenberga z pytaniem, czy wydawnictwo byłoby w stanie wypłacić mu dodatkową sumę na nadchodzący rok. Poeta musiał natychmiast powziąć decyzję, jeśli nie chciał, by ominęła go owa nadarzająca się sposobność. Mimo iż miał zamiar opuścić mieszkanie przy rue de Varenne i w ten sposób uzyskać możliwie jak najwięcej pieniędzy, suma ta nie wystarczyłaby jednak na pokrycie kosztów podróży, która może potrwać nawet kilka miesięcy. Rilke zdawał sobie sprawę, iż prosił o wiele, wszelako owa wyprawa wydawała mu się wielce pożądana w jego obecnej sytuacji, tak iż owładnęło nim uczucie, że musi »postawić to pytanie swemu przeznaczeniu«. Jednakże również wspaniałomyślność Kippenberga miała swoje granice. Wydawca odpowiedział, iż może jedynie wypłacić mu już teraz styczniową kwartalną zaliczkę. Kippenberg wielce żałował, iż zmuszony był po raz pierwszy zawieść jego oczekiwania, wyraził jednak nadzieję, że owa podróż, po której poeta tak wiele sobie obiecywał, dojdzie mimo wszystko do skutku.</p>

<p>Rilke w rzeczywistości niczego więcej się nie spodziewał i próbował urzeczywistnić swe plany, ufny, iż w jakiś sposób zdoła sfinansować przynajmniej część podróży. Będąc jeszcze w Kolonii napisał do André Gide’a – którego poznał już wcześniej w Paryżu, a którego książkę <em>Ciasna brama</em> od dawna podziwiał – z prośbą o radę w związku z wyprawą do Algierii i Tunezji. Rilke czuł, iż rozpoczyna nowy okres w swym życiu, zaś pragnienie przygody pogłębiła w nim jeszcze świadomość, iż będzie mu towarzyszyła nowa, urocza przyjaciółka. Rzecz to znamienna, iż przyjmując propozycję Kippenberga poeta wyznał, że nie czuje się zdolny do tego, by podjąć się zadania, jakie wydawca zaproponował mu wcześniej, a które w innym czasie byłby wykonał z niezmierną radością; zadanie to – przejrzenie przekładów dzieł Jacobsena – pomogłoby mu poprawić sytuację finansową. Przeżywał swego rodzaju kryzys – jak zwierzał się w liście do Marie Taxis; okoliczności wskazały mu jednakże drogę w szeroki świat i w jego serce wstąpiła nadzieja, że oto pozostając wciąż pod jej opiekuńczym wpływem, będzie mógł powrócić z podróży z uczuciem, iż podjęty trud nie był daremny.</p>

<p>Jenny Oltersdorf spotkała się z nim w Paryżu w listopadzie. Zgodnie z planem wyprawy 19&nbsp;listopada podróżnicy mieli wypłynąć statkiem z Marsylii i udać się najpierw do Algieru; następnie spędzić sześć tygodni w Algierii i Tunezji, zaś z końcem roku powrócić do Neapolu. Później być może wyruszą do Egiptu, nie mieli wszakże jeszcze co do tego pewności. Przebywający podówczas w Paryżu Kassner, w którego towarzystwie Rilke czuł się już mniej skrępowany, odwiedził niegdyś Biskrę; od niego oraz od Gide’a poeta otrzymał wskazówki, cenne dla Europejczyka podróżującego po Afryce Północnej. W przeddzień wyjazdu Rainer skreślił list do Klary, w którym informując ją o swych zamierzeniach – nie wspominając jednakże o Jenny – wyznał, iż niełatwo przyszło mu opuścić Paryż, »wszak czuję, że tym razem muszę wyruszyć w podróż, tak daleko, jak tylko to możliwe«. Mimo wszystko zdecydował się nie wyprowadzać ze swojego mieszkania; myśl, iż po powrocie jego pokoje będą na niego czekały, dodawała mu otuchy. Dzień wcześniej Rilke udał się wraz z Jenny z wizytą do Rodina; usłyszał tam wieści, które zmąciły jego radość, jaką budziła w nim myśl o podróży – wieści o śmierci Tołstoja, co prawda przedwczesne, lecz wkrótce potwierdzone. »Coraz trudniej znaleźć zewnętrzny wyraz dla życia duszy; Ibsen osiągnął to w swej sztuce poprzez wytrwałość; Tołstoj, spragniony prawdy i niesłychanie samotny, wciąż przymuszał życie, by niczym termometr wskazywało stany jego duszy. Lecz niesłychana presja, pod jaką rozegrał się ów ostatni akt, sprawiła, iż płynny słupek działania sięgnął daleko poza skalę sumienia, tam, gdzie odczyt nie jest już możliwy – wówczas dopełnił się on jako poeta&nbsp;…«</p>

<p>O przebiegu tej podróży, najdłuższej, jaką po wyprawie rosyjskiej kiedykolwiek przedsięwziął, mówi niewiele świadectw, jakie przetrwały – lub też zostały ujawnione. Zaskakująco rzadko, jak się wydaje, sięgał wówczas po pióro poeta, który pisał tak ogromną ilość listów. Pominąwszy kilka wyjątków, większość adresowana była do Klary oraz matki. Podróżnicy spędzili w Algierze około tygodnia, po czym podążyli w głąb lądu do Biskry. Tamtejszy klimat wydał się Rilkemu ożywczy; niezwykłym przeżyciem była obserwacja wschodu słońca, które, »gładkie i gotowe«, nagle wyłaniało się zza gór Atlasu. Dzielnica zamieszkana przez ludność tubylczą wyglądała dokładnie jak w opisach na kartach <em>Księgi tysiąca i jednej nocy</em>; »żebracy i tragarze kręcą się wokół jakby wiedzeni przeznaczeniem, Allah jest wielki i powietrza nie przeszywa inna władza oprócz Jego«. Z balkonu swego pokoju w Biskra Rilke mógł obserwować zatrzymujące się tam na noc karawany. »Miejscowość jest niewielka, lecz okolica przeogromna, pełna gajów palmowych i gór&nbsp;… rynek, kawiarnie, gracze w domino przykucnięci na matach, dwie uliczki pełne tancerek, tu i ówdzie słychać dźwięki piszczałek&nbsp;…« Rainer wziął również udział w wycieczce do wąwozu w El Kantara, stanowiącego imponujące wrota pustyni.</p>

<p>W połowie grudnia podróżnicy dotarli do Tunisu, gdzie <em>souks</em> już o tej porze stwarzały wrażenie Świąt, pełne kolorowych towarów, rozwieszonych draperii i połyskującego złota; w świetle wieczornych latarni Tysiąc i jedna noc przyoblekała się we wszystko, »czego człowiek kiedykolwiek wyczekiwał i pragnął«. Nawet za dnia zdumiewała go gra słonecznych promieni, przenikających przez szczeliny w dachach i padających na różnobarwne przedmioty. »Na straganie z perfumami zyskaliśmy przyjaciela&nbsp;… Zapytałem o esencję z geranium (którą często sprzedaje się jako wodę różaną); sprzedawcy spodobało się, że poszukiwałem tej właśnie esencji, nie zaś olejku różanego; wtajemniczył mnie i tak staliśmy się przyjaciółmi.« W Wigilię Bożego Narodzenia towarzystwo zamierzało wziąć udział we mszy, która miała się odbyć w dawnym meczecie. Owe meczety były – według słów poety z listu do matki – »domami Boga; świątyniami innej wiary, lecz tego samego Boga; można odczuć żarliwość, z jaką życie religijne skupia się tutaj. Jest to kraj głębokiej i płomiennej wiary; trzeba tylko przypomnieć, iż to właśnie na tej ziemi wczesne chrześcijaństwo głęboko zapuściło swe korzenie – Kartagina i jej okolice to przecież ojczyzna świętego Augustyna«. Zwiedzając Kairouan, »drugi, obok Mekki, wielki cel pielgrzymek mahometan«, Rilke odczuł »prostotę i żywość tej religii, Prorok jest taki jak wczoraj, a miasto należy do niego niczym imperium« – lub też »niczym wizja&nbsp;… wokół niego jedynie równina i groby, jak gdyby oblężone przez swych umarłych«. Po raz pierwszy ujrzał kolumny, »samotnie trwające pośród opuszczenia, stojące w ciszy, zwrócone ku odległym horyzontom«. 29&nbsp;grudnia podróżnicy wypłynęli statkiem do Neapolu, zatrzymując się po drodze na krótko w Trapani i Palermo. Tam też miała zapaść decyzja co do dalszej podróży do Egiptu.</p>

<p>Jak na dzisiejsze możliwości podróżowania wyprawa przebiegała w wolnym tempie; niemniej Rainer – jak zwierzał się w liście do żony pisanym z Algieru – będzie potrzebował sporo czasu, zanim odnajdzie odpowiednie słowa, by wyrazić nowe wrażenia. Patrzył okiem nie artysty, lecz nowicjusza, »który, trwożliwie i wystarczająco niezdarnie, próbuje swych sił wobec nieskończenie nadrzędnego i mądrego istnienia«. Znacznie później uświadomił sobie, iż podróż ta miała dla niego o wiele większe znaczenie aniżeli wówczas sądził: »mimo pewnej ›obcości‹ natura Arabów była mi, obok Rosjan, najbliższa«. Rilke rozpoczął nawet naukę arabskiego, a w Neapolu zdecydował się towarzyszyć przyjaciołom w podróży do Egiptu. Uczynił to z pewnym wahaniem, jako że dotychczasowa wyprawa okazała się wielce kosztowna – podróżnicy zatrzymywali się bowiem w najlepszych hotelach w Algierze i Tunisie; w Neapolu mieszkali w hotelu »Hassler«, zaś w Kairze wybór padł na »Shepheards«. Kippenberg znów został poproszony o wcześniejsze wypłacenie kolejnej kwartalnej zaliczki.</p>

<p>Jeszcze tego samego dnia Rainer skreślił list do Kathariny Kippenberg, w którym wspominał, iż to już prawie rok minął od czasu, kiedy pracował w pokoju w wieży ich pałacyku przy Richterstraße. Od tamtej pory prawie utracił zdolność pisania; po ukończeniu <em>Maltego</em> poeta przeżywał pewien kryzys – jego dawne przyzwyczajenia obumarły, nowe zaś jeszcze się nie wykształciły. Na skutek jakowegoś niepojętego prawa życie poety »przybrało kształt poczwarki«. Nawet długa podróż nie obudziła w nim nowej nadziei, a jedynie okrywała kokonem jego »omotane jestestwo«; niemniej Rilke był zdecydowany podążać ku nowym horyzontom – przed nim otwierał się świat Orientu i jak dotąd nie zawiódł się w swych oczekiwaniach.</p>

<p>8&nbsp;stycznia roku&nbsp;1911 podróżnicy przybyli do Aleksandrii, skąd niezwłocznie udali się do Kairu; 10&nbsp;stycznia rozpoczęli wyprawę w górę Nilu na pokładzie statku <em>Ramzes Wielki</em>. Na pierwszy postój zatrzymali się naprzeciw Heluan, skąd wyruszyli w kierunku Sakkary, w pobliżu starożytnego Memfis, do gaju palmowego, gdzie leżał kolos Ramzesa&nbsp;II., »jak tylko leżeć może świat, sam ze sobą, pod pełnią przestrzeni«. Nazajutrz podróżnicy popłynęli dalej, mijając minarety Beni Souef, wioski ukryte w cieniu palm, małe klasztory koptyjskie, kamieniołomy: »naszym oczom ukazuje się całe życie nad brzegami – od życia ptaków aż po zwyczajny bieg życia wsi, brązowych i jednobarwnych, schodzących stopniami ku wielkiej, błogosławionej rzece. Gromady pasterzy i kupców, procesje pogrzebowe przeciskające się w pośpiechu, pojedyncze sylwetki kobiet noszących wodę&nbsp;…« Kiedy niebo zaciągało się chmurami, barwy zmieniały się w rozmaite odcienie brązu, »który skrywa w sobie sekret różu&nbsp;… człowiek staje się coraz bardziej zdolny do tego, by smakować czerń czy błękit postaci i rzadki błysk czystej czerwieni traktować jako klejnot«. I tak podróżnicy przybyli do Luksoru; od czasu do czasu przybijali do brzegu; wyprawiali się na pustynię lub też do »gigantycznych grobowców, wydrążonych w skale, w których zachowały się malowidła i kolumny«. Rilke czasem wzbraniał się przed tym, by go obwożono po turystycznych atrakcjach, i pozostawał na pokładzie z arabską gramatyką i słownikiem w ręku, rozkoszując się wspaniałymi wieczorami, »nocami, kiedy to bezmiar przestrzeni traktuje człowieka, jak gdyby był płatkiem róży«. Podróż ta – jak pisał do matki – przypomniała mu poniekąd wspaniałą wyprawę statkiem w górę Wołgi.</p>

<p>Te nieliczne listy, jakie wówczas skreślił, zawierają zapis bezpośrednich wrażeń, w sposób, jaki zalecał Klarze podczas jej wyprawy do Egiptu – utrwalonych w chwili, kiedy się pojawiły; dopiero później zostaną one uporządkowane i przybiorą swój ostateczny kształt. Najbardziej imponujące i nieodparte wrażenie pozostawiło na poecie zwiedzanie Luksoru i Karnaku, gdzie niestety mogli zatrzymać się tylko na trzy dni. »Ten niewiarygodny świat świątyń Karnaku, na który pierwszego wieczoru i znów wczoraj, przy świetle księżyca tuż po pełni, patrzyłem, patrzyłem, patrzyłem – mój Boże! człowiek zbiera się w sobie, patrzy swymi oczami, przeniknięty rozpaczliwym pragnieniem by uwierzyć – a jednak to zaczyna się ponad nimi, poza zasięgiem wzroku (jedynie jakiś bóg jest w stanie rozporządzać takim polem widzenia) – i tam stoi kolumna o głowicy w kształcie kielicha, samotnie, jedyna, która przetrwała, i nie można jej objąć, tak wznosi się poza kres życia&nbsp;…« Przekroczywszy Nil podróżnicy pojechali konno przez olbrzymią Dolinę, w której spoczywają Królowie, »każdy z nich pod ciężarem całej góry, z którą zmaga się nawet samo słońce, jak gdyby ponad jego siły było powstrzymać królów«. Trasa podróży wiodła dalej w górę rzeki aż do Asuanu, gdzie grono przyjaciół zwiedziło wyspę Philae oraz budowę tamy.</p>

<p>Z końcem miesiąca podróżnicy powrócili do Kairu, z którym Rilke wiązał spore nadzieje, w szczególności z Muzeum – jak donosił Klarze w liście pisanym jeszcze podczas żeglugi statkiem. Ostatecznie jednak ów »potrójny świat« ogromnej metropolii, nieprzeliczonych tłumów oraz monumentalnych dzieł sztuki był dla niego zbyt przytłaczający. Po dziesięciu dniach spędzonych w Kairze poeta napisał do Kippenberga, iż nie wie, jak sobie z tym wszystkim poradzi. Napomknął również, że podczas podróży nie obyło się bez pewnych przykrych incydentów – »na szczęście jednak większość z nich zdołałem przewidzieć i załagodzić«. Cokolwiek miałaby znaczyć owa niejasna aluzja, znamy jedynie fakt, iż w Kairze Rilke powziął w lutym decyzję, by – usprawiedliwiając się chorobą – odłączyć się od swych towarzyszy podróży; 24&nbsp;lutego wyjechał do Heluan, gdzie szukał schronienia u dawnych gospodarzy Klary, państwa Knoopów, w ich hotelu Hayat. Jenny Oltersdorf jest jedną z tych nielicznych kobiet jego życia, które nigdy nie utrwaliły na papierze tego, co między nimi zaszło, zaś plotki osób trzecich okazały się mało wiarygodnym źródłem informacji. Rilke zadał sobie niemało trudu, by po ich rozstaniu przygotować dla niej prezent z okazji przypadających w maju urodzin, prosząc Kippenberga, by ten polecił oprawić w skórę egzemplarz <em>Idioty</em> Dostojewskiego i opatrzyć go inicjałami »J.&nbsp;O.«. Wiele lat później poeta jeden jedyny raz wspomniał swą – jak ją określił – »zagadkową przyjaciółkę«, kiedy natknął się na jej listy, »wciąż jeszcze pełne żaru«; listy te poeta – jak się zdaje – zniszczył, z niezwykłą dla siebie dyskrecją.</p>

<p>Wszystko wskazuje na to, iż Jenny dążyła do zacieśnienia łączących ich więzów, przed czym Rilke się wzbraniał. Jakkolwiek nigdy nie troszczył się zbytnio o pieniądze, niemniej jest mało prawdopodobne, by przedsięwziął tak kosztowną podróż, a tym bardziej wydłużył jej trasę aż do Egiptu, gdyby nie pragnął czegoś więcej niż tylko zmiany otoczenia. Wszelako kiedy Rainer poczuł, iż ów związek zaczyna wymagać od niego nazbyt wiele, postanowił go zerwać. Jenny z pewnością nie nadawała się do roli »strażnika jego samotności«. Jedyny zachowany list Rilkego potwierdza słuszność takiego rozumowania. Latem roku&nbsp;1911 Jenny, przebywając wówczas w Lucernie, oznajmiła widocznie radykalną zmianę w swym życiu – być może zamiar rozstania się z mężem. Odpowiadając jej w liście, pisanym w Lautschin, gdzie znów zatrzymał się w gościnie, Rilke opowiadał jej o swych zajęciach, podróżach oraz o kontraście pomiędzy krajobrazem Czech a górską okolicą, w której ona przebywała: »ich bliskość tudzież ich urwiste stoki pozwolą Pani rozwinąć w sobie uczucia ptaszęcej wolności, której będziesz Pani potrzebować. Nie jestem tym zaskoczony, moja droga, ów zamiar pozostaje w zacnym związku z ogromem odwagi, jaką masz w sobie; Pani serce uniosło się w Heliopolis wraz z ptakami, nie, nie ›wraz‹ z nimi, ono samo wzbiło się w powietrze, zataczając kręgi pod ogromnym, otwartym niebem, gdzie było tak wiele przestrzeni.« Bez wątpienia Rilke gotów był pozostać z nią w serdecznych, wszak powściągliwych stosunkach, utrzymując korespondencję podobnie jak z Mimi Romanelli; ich kontakt jednak widocznie urwał się wkrótce potem, jako że we wrześniu następnego roku poeta musiał przyznać, iż nie wie nawet, czy Jenny jeszcze żyje.</p>

<p>Gościnne przyjęcie u Knoopów w Heluan było dla niego darem losu, gdyż prawie całkowicie wyczerpały się jego oszczędności. Lecz jeszcze bardziej przygnębiała go myśl, iż nawet jeśli mógł pozwolić sobie na powrót do Paryża, nie będzie miał zgoła żadnych środków, by wieść tam choćby całkiem skromne życie. Rozesłał przeto listy pełne alarmujących wieści do wszystkich, od których mógł – teraz czy później – spodziewać się pomocy – do Kippenberga, księżnej Marie i jej męża, do Sauera w Pradze, prawdopodobnie również innych. »Niepowodzenia« wyprawy zamieniły się we »wszelkiego rodzaju nieszczęścia«; poeta uskarżał się na zły stan zdrowia (jak się zdaje, dokuczał mu jedynie silny katar i zrozumiałe zmęczenie po podróży); wyznał, że nie widzi przed sobą przyszłości, jeśli nie zdoła jakimś sposobem znów zasiąść przy swoim »spoczywającym odłogiem biurku«. Nadzieje pokładał rzecz jasna głównie w Kippenbergu. Nie powinien narzekać, – pisał do wydawcy z końcem lutego – gdyż osiągnął to, do czego dążył – do całkowitego rozłamu pomiędzy »wczoraj i dziś«. Niemniej, w dużej mierze przez własną naiwność popadł w niemałe tarapaty. Jego książki sprzedają się dobrze, lecz on sam nie ma pojęcia, jak wpływa to na jego sytuację finansową. W każdym razie, jeżeli jego przyjaciel nie będzie w stanie wypłacać mu nie tylko regularnych zaliczek, lecz także pewnej dodatkowej sumy, obawiał się, iż nigdy nie zdoła powrócić do Paryża, by wieść tam niezależne życie, które należało wyłącznie do niego, w <em>jego</em> świecie, »którego na powrót trzeba zapragnąć i który musi zostać przezwyciężony«; wówczas zdany będzie na gościnność przyjaciół, która mimo jak najlepszych intencji może ostatecznie jedynie ograniczać. W liście do księżnej Marie i jej męża, bawiących podówczas w Wiedniu, napomknął oględnie, iż w drodze do Paryża chętnie zatrzymałby się w Duino, jeśliby przebywali tam pod koniec marca. Tak czy owak – jak donosił Kippenbergowi – nie zamierzał spieszyć się z wyruszeniem w podróż, chciał bowiem wpierw pozbyć się kataru i przybyć do Paryża, kiedy nastaną cieplejsze dni. Jeśli jednak okaże się to niemożliwe – wciąż zakładając, że wydawca będzie mógł zabezpieczyć jego przyszłość w Paryżu – wówczas uda się tam bezzwłocznie; »ostatecznie tylko jedno jest dla mnie istotne – by znów się tam znaleźć«.</p>

<p>Nie bez wahania Kippenberg raz jeszcze spełnił prośbę poety, będącego dlań wiecznym zmartwieniem. 4&nbsp;marca telegraficznie wyraził zgodę na wypłacenie mu w marcu oraz w kwietniu dodatkowej sumy 500&nbsp;marek. »Wierzę,« – napisał w liście – »iż wystarczy to, by poniekąd wybrnął Pan ze swych kłopotów.« Rilke mógł odetchnąć z ulgą; poprosił też o przesłanie pieniędzy prosto do Paryża. Przybywszy 29&nbsp;marca do Wenecji spotkał księżnę Marie, która bawiła tam – a nie w Duino – z kilkudniową wizytą. Stąd też musiał zatrzymać się w hotelu i znów prosić pobłażliwego Kippenberga o pieniądze (tym razem jednak o pożyczkę). 6&nbsp;kwietnia roku&nbsp;1911 Rilke zawitał wreszcie w swym mieszkaniu przy rue de Varenne – pod każdym względem dopełnił się krąg, jako że poeta wciąż nie odnalazł tego, czego poszukiwał.</p>

<p> »oto środek świata«</p>

<p> »by pokazać mi okolicę«</p>

<p> Określenie to (New Age) odnosi się tu do rosnącego wówczas zainteresowania psychologią dziecka, czego świadectwem może być między innymi książka Ellen Key »Das Jahrhundert des Kindes«. Rilke i jego »trzy damy« spodziewali się, iż autorem takiej publikacji winna być kobieta o wiele młodsza – i zamężna! (przyp. tłum.).</p>

<p> »Zstąpiłem w głębie mej pracy, jak nigdy przedtem.«</p>

<p> »To ona, to Mimi miałem spotkać pewnego dnia.«</p>

<p> »Piękna i zachwycająca, to całkiem naturalne, że Panią kocham&nbsp;… to słowo&nbsp;… wymawiam je – z daleka, gdyż zagarnąłem całą moją samotność; z bliska, bowiem ci, których kocham, nieskończenie pomagają mi ją udźwignąć.«</p>

<p> »drogiej, nieskończenie drogiej«</p>

<p> »Mojemu wspaniałemu przyjacielowi Augustowi Rodinowi.«</p>

<p> »zmysłowość duszy«</p>

<p>Francja, Italia i Afryka Północna 1905 – 1911</p>

<p>PAGE </p>

<p>PAGE 2</p>

<p>Świat w pożodze wojny 1913 – 1919</p>

<p>PAGE </p>

<p>PAGE 93</p>

<p>Francja, Italia i Afryka Północna 1905 – 1911</p>

<p>Motto: <em>SW</em> VI, 728 (fragm. <em>Maltego</em> w przekł. W. Hulewicza)</p>

<p>1</p>

<p>Motto: <em>Br</em>. 31: 209 (przeł. W. Markowska)</p>

<p> <em>Br.</em> 2: 255</p>

<p> Ibid., 257–8</p>

<p> Ibid., 258, 259</p>

<p> Do Gudrun von Uexküll, 25.9.1905 (Stargardt 620, 90)</p>

<p> Ibid.; <em>Br.</em> 2: 262–3</p>

<p> Do Marii Herzfeld, 10.11.1905 (BL)</p>

<p> <em>Br.</em> 16: 50–1</p>

<p> Do Lizzie Gibson, 4.11.1905 (LAG)</p>

<p> 6.11.1905 (KB)</p>

<p> Do Lizzie Gibson, 4.11.1905 (LAG)</p>

<p> Do Marii Herzfeld, 10.11.1905 (BL)</p>

<p> <em>Br.</em> 2: 274</p>

<p> <em>Br.</em> 31: 209, 214 (fragm. listów w przekł. W. Markowskiej)</p>

<p> <em>SW</em> I, 496 (przeł. A. Pomorski)</p>

<p> Stefan Zweig do Ellen Key, 9.2.1906 (KB)</p>

<p> 8.11.1905 (cyt. Schnack, 224)</p>

<p> <em>Br.</em> 48: 167</p>

<p> Cyt. Ingeborg Schnack/Renate Scharffenberg: »Ein Brief Rilkes an Karl von der Heydt (1905)«, <em>Blätter</em> 7/8 (1980/81), 53</p>

<p> <em>Br.</em> 3: 156</p>

<p> Do Marii Herzfeld, 22.2.1906 (BL)</p>

<p> Cyt. <em>Kat</em>., 123</p>

<p> <em>Br.</em> 9: 117</p>

<p> 20.12.1905 (cyt. Sieber, RA)</p>

<p> <em>Br.</em> 2: 291</p>

<p> Do Pauli Modersohn–Becker, 23.2.1906 (RA)</p>

<p> <em>Br.</em> 2: 296–8</p>

<p> 7.2.1906 (cyt. Sieber, RA)</p>

<p> <em>Br.</em> 2: 290, 294, 295, 300</p>

<p> <em>Br.</em> 9: 119–20</p>

<p> Ibid., 122</p>

<p> Ibid., 121–2</p>

<p> Do Ellen Key, list nie datowany (początek kwietnia 1906) (KB)</p>

<p> <em>Br.</em> 9: 123–5</p>

<p> Ibid., 130</p>

<p> <em>Br.</em> 2: 316</p>

<p> Do Gerharta Hauptmanna, 19.4.1906 (StBPKB)</p>

<p> <em>Br.</em> 2: 315</p>

<p> Do Gerharta Hauptmanna, 19.4.1906 (StBPKB)</p>

<p> <em>Br.</em> 2: 319</p>

<p> <em>Br.</em> 16: 67–8 (cyt. w przekł. W. Markowskiej)</p>

<p> <em>Br.</em> 9: 132–3</p>

<p>2</p>

<p>Motto: <em>Br.</em> 3: 305</p>

<p> <em>Br.</em> 9: 137, 138</p>

<p> <em>Br.</em> 16: 68–9 (fragm. w przekł. W. Markowskiej)</p>

<p> <em>Br.</em> 2: 325</p>

<p> 21.5.1906 (BL)</p>

<p> <em>Br.</em> 9: 141</p>

<p> <em>Br.</em> 35: 21</p>

<p> <em>Br.</em> 3: 19, 32, 33</p>

<p> Ibid., 37, 38</p>

<p> <em>Br.</em> 48: 186</p>

<p> <em>Br.</em> 3: 17</p>

<p> 13.6.1906 (Houghton; Mises 554)</p>

<p> <em>Br.</em> 3: 42, 43</p>

<p> Ibid., 46</p>

<p> <em>StdFr</em>, 92</p>

<p> 31.7.1906 (Houghton; Mises 554)</p>

<p> 28.7.1906 (KBCop)</p>

<p> Do Dory Herxheimer (Houghton; Mises 554); list nie datowany, przypuszczalnie 10.8.1906</p>

<p> Do Mathilde Vollmoeller, 20.8.1906 (cyt. Schnack, 249)</p>

<p> Sieber, RA</p>

<p> <em>Br.</em> 3: 78</p>

<p> <em>Br.</em> 42: 44</p>

<p> S. Fischer do Rilkego, 2.11.1906 (SLB)</p>

<p> <em>Br.</em> 3: 94–5</p>

<p> <em>Br.</em> 7: 15–16</p>

<p> <em>Br.</em> 3: 104; Do Dory Herxheimer, 29.11.1906 (Houghton; Mises 554)</p>

<p> <em>Br.</em> 3: 107</p>

<p> 6.12.1906 (cyt. Sieber, RA)</p>

<p> <em>Br.</em> 3: 121; <em>Br.</em> 31: 221; <em>Br.</em> 3: 119</p>

<p> <em>Br.</em> 3: 121; <em>Br.</em> 25: 20</p>

<p> <em>Br.</em> 3: 118, 117</p>

<p> Do Gustafa af Geijerstama, 16.12.1906 (GB)</p>

<p> <em>Br.</em> 31: 221 (fragm. listu w przekł. W. Markowskiej)</p>

<p> <em>Br.</em> 3: 132, 133, 136</p>

<p> Ibid., 146–7</p>

<p> Do Geijerstama, 7.2.1907 (GB)</p>

<p> <em>Br.</em> 3: 136</p>

<p> Ibid., 144, 150</p>

<p> <em>SW</em> II, 332</p>

<p> <em>Br.</em> 3: 186</p>

<p> <em>SW</em> II, 11 (przeł. B. Antochewicz)</p>

<p> <em>Br.</em> 3: 155</p>

<p> 3.1.1907 (SLB)</p>

<p> <em>SW</em> I, 552, 546, 600, 518</p>

<p> <em>Br.</em> 3: 164–6</p>

<p> Ibid., 213, 214, 216, 215, 213</p>

<p> Ibid., 221</p>

<p> 9.2.1907 (KB)</p>

<p> <em>Br.</em> 3: 211, 212</p>

<p> Ibid., 183, 186</p>

<p> Ibid., 226</p>

<p> Por. B.J.Morse, »Rainer Maria Rilke and English Literature« (reprint prywatny z <em>German Life and Letters</em>, 1948), 5</p>

<p> <em>Br.</em> 7: 22</p>

<p> <em>Br.</em> 3: 252</p>

<p> Do Ellen Key, 18.4.1907 (KB)</p>

<p> Do Geijerstama, 12.4. oraz 25.5.1907 (GB)</p>

<p> <em>Br.</em> 3: 263</p>

<p> Ibid., 237</p>

<p> Ibid., 273, 265, 271, 272, 276</p>

<p> <em>SW</em> I, 530 (przeł. A. Pomorski)</p>

<p> <em>Br.</em> 31: 94 (fragm. listu w przekł. W. Markowskiej)</p>

<p> <em>Br.</em> 3: 279–80</p>

<p> 5.7.1907 (cyt. Sieber, RA)</p>

<p> Do Klary, 4.8.1907 (cyt. Sieber, RA); <em>Br.</em> 3: 301</p>

<p> 14.7.1907 (Houghton; Mises 554)</p>

<p> <em>Br.</em> 3: 295</p>

<p> Ibid., 371, 369</p>

<p> Ibid., 390</p>

<p>3</p>

<p>Motto: <em>Br.</em> 16: 125</p>

<p> <em>Br.</em> 3: 339</p>

<p> <em>Br.</em> 47: 19</p>

<p> <em>Br.</em> 4: 11, 10</p>

<p> Ibid., 16, 15</p>

<p> 5.11.1907 (Houghton; Mises 505)</p>

<p> <em>Br.</em> 4: 17</p>

<p> Felix Braun: <em>Das Licht der Welt</em> (Wiedeń 1949), 557</p>

<p> Do Mathilde Vollmoeller, 22.11.1907 (SLB)</p>

<p> <em>Br.</em> 4: 23</p>

<p> <em>Br.</em> 16: 76</p>

<p> <em>Br.</em> 40: 48; <em>Br.</em> 4: 26; do Lili Schalk, 23.11.1907 (cyt. Sieber, RA)</p>

<p> <em>Br.</em> 4: 26–7</p>

<p> 25.11.1907 (cyt. Sieber, RA)</p>

<p> Casellato, 40–1</p>

<p> <em>Br.</em> 19: 7–8</p>

<p> <em>Br.</em> 40: 53</p>

<p> <em>Br.</em> 15, I: 229</p>

<p> <em>Br.</em> 19: 82</p>

<p> Do Emmy von Ehrenfels, 30.12.1907 (cyt. Sieber, RA)</p>

<p> <em>Br.</em> 40: 59</p>

<p> <em>Br.</em> 16: 83</p>

<p> 30.12.1907, <em>Br.</em> 35: 29 (także <em>Br.</em> 4: 27, list mylnie datowany na 30.11.1907)</p>

<p> <em>Br.</em> 25: 25</p>

<p> 14.3.1908 (cyt. Schnack, 301)</p>

<p> 3.4.1908 (SLB)</p>

<p> 11.3.1908 (cyt. Sieber, RA)</p>

<p> <em>Br.</em> 7: 44–5</p>

<p> Do Klary, 11.3.1908 (cyt. Sieber, RA)</p>

<p> Do Klary, 14.4.1908 (cyt. ibid.)</p>

<p> <em>Br.</em> 16: 90–1</p>

<p> Do Ewy Solmitz, 19.5.1908 (SLB)</p>

<p> Do Gudrun Uexküll, 1.6.1908 (cyt. Sieber, RA)</p>

<p> 2.7.1908 (cyt. ibid.)</p>

<p> <em>Br.</em> 40: 69</p>

<p> Do Klary, 3.7.1908 (cyt. Sieber, RA)</p>

<p> Do Ewy Solmitz, 11.8.1908 (SLB)</p>

<p> <em>Br.</em> 7: 47</p>

<p> 20.8.1908 (cyt. Schnack, 309)</p>

<p> <em>Br.</em> 16: 99</p>

<p> <em>Br.</em> 4: 42</p>

<p> <em>Br.</em> 16: 100</p>

<p> <em>Br.</em> 25: 45</p>

<p> 3.9.1908 (Houghton; Mises 554)</p>

<p> <em>SW</em> V, 657–8</p>

<p> <em>Br.</em> 4: 95</p>

<p> Ibid., 54, 55</p>

<p> <em>Br.</em> 19: 34–5</p>

<p> <em>Br.</em> 4: 47</p>

<p> <em>Br.</em> 40: 79, 80, 82</p>

<p> <em>SW</em> VI, 924, 937, 941, 946 (wszystkie cytaty z <em>Maltego</em> w przekładzie W. Hulewicza)</p>

<p> <em>Br.</em> 40: 89</p>

<p> <em>SW</em> I, 654 (przeł. A. Pomorski)</p>

<p> <em>SW</em> I, 662–4 (przeł. M. Jastrun)</p>

<p> 9.6.1909 (BStB)</p>

<p> <em>Br.</em> 10: 57</p>

<p> Do Ellen Key, 9.10.1908 (KB)</p>

<p> 5.10.1908 (KB, cyt. Ekner, 42)</p>

<p> 9.10.1908 (KB)</p>

<p> <em>Br.</em> 40: 90</p>

<p> <em>Br.</em> 19: 40; <em>Br.</em> 16: 125</p>

<p> <em>Br.</em> 16: 127–8</p>

<p> 21.12.1908 (cyt. Sieber, RA)</p>

<p> 31.12. 1908 oraz 2.1.1909 (DLA, wersja niepełna w <em>Br.</em> 7: 58–63)</p>

<p> <em>Br.</em> 7: 63</p>

<p> <em>Br.</em> 25: 45</p>

<p> Lou Andreas–Salomé: <em>Rainer Maria Rilke </em>(Lipsk 1928), 43 (fragm. w przekł. W. Markowskiej). Por. Pfeiffer, 262</p>

<p> <em>Br.</em> 7: 72</p>

<p> <em>Br.</em> 19: 46</p>

<p> <em>Br.</em> 4: 69</p>

<p> <em>Br.</em> 31: 226 (fragm. listu w przekł. W. Markowskiej)</p>

<p> 2.9.1909 (SLB)</p>

<p> 5.9.1909 (SLB)</p>

<p> <em>Br.</em> 31: 230 (fragm. listu w przekł. W. Markowskiej)</p>

<p> Do Madeleine de Broglie, 11.10.1909 (cyt. Schnack, 335)</p>

<p> <em>Br.</em> 31: 230–1, 233 (fragm. listu w przekł. W. Markowskiej)</p>

<p> <em>SW</em> VI, 943 (fragm. <em>Maltego</em> w przekł. W. Hulewicza)</p>

<p> <em>Br.</em> 7: 85</p>

<p> Do Heime Magdalene Kawerau, 17.11.1909 (SLB)</p>

<p> 16.10.1909 (cyt. Sieber, RA)</p>

<p> <em>SW</em> VI, 1026–7</p>

<p> <em>Br.</em> 40: 109</p>

<p> 25.10.1909 (LAG)</p>

<p> <em>Br.</em> 40: 109</p>

<p> Taxis, 7</p>

<p> Ibid.</p>

<p> <em>Br.</em> 30: 8</p>

<p>4</p>

<p>Motto: <em>Br.</em> 7: 98</p>

<p> Do Mathilde Vollmoeller, 10.1.1910 (wyciąg z kopii listu, SLB)</p>

<p> <em>Br.</em> 16: 145</p>

<p> <em>SW</em> VI, 946 (fragm. <em>Maltego</em> w przekł. W. Hulewicza)</p>

<p> Butler, 211, 205</p>

<p> Mason, 73</p>

<p> <em>Br.</em> 30: 10</p>

<p> Ibid., 12</p>

<p> <em>Br.</em> 10: 93</p>

<p> <em>Br.</em> 43: 20</p>

<p> <em>Blätter</em> 5 (1978), 21</p>

<p> <em>Br.</em> 30: 12</p>

<p> <em>Br.</em> 7: 98; do Mathilde Vollmoeller, 3.4.1910 (cyt. Schnack, 347–8)</p>

<p> <em>Br.</em> 4: 112–13</p>

<p> <em>Br.</em> 40: 79</p>

<p> <em>Br.</em> 31: 240 (fragm. listu w przekł. W. Markowskiej)</p>

<p> Do Mathilde Vollmoeller, 3.4.1910 (SLB)</p>

<p> <em>Br.</em> 4: 101</p>

<p> <em>Br.</em> 30: 15</p>

<p> <em>Br.</em> 4: 101</p>

<p> <em>Br.</em> 19: 58–60</p>

<p> <em>Br.</em> 4: 100</p>

<p> <em>Br.</em> 7: 103</p>

<p> Do Antona Kippenberga, 25.5.1910 (DLA)</p>

<p> 8.8.1910 (DLA)</p>

<p> <em>Br.</em> 34: 14; <em>Br.</em> 40: 125</p>

<p> <em>Br.</em> 30: 26; <em>SW</em> II, 377</p>

<p> Do Phii Rilke, 6.9.1910 (cyt. Sieber, RA)</p>

<p> <em>Br.</em> 4: 113</p>

<p> <em>Br.</em> 40: 126–7</p>

<p> Do Klary, 30.9.1910 (cyt. Sieber, RA); <em>Br.</em> 16: 157</p>

<p> Do Antona Kippenberga, 20.10.1910 (DLA, cyt. Schnack, 356); odpowiedź Kippenberga, 22.10.1910 (Weimar)</p>

<p> <em>Br.</em> 7: 108–9; <em>Br.</em> 30: 29</p>

<p> <em>Br.</em> 4: 114</p>

<p> Ibid., 115</p>

<p> Ibid., 116</p>

<p> Do Klary, początek grudnia 1910 (cyt. Sieber, RA)</p>

<p> <em>Br.</em> 4: 117–18</p>

<p> 19.12.1910 (cyt. Sieber, RA)</p>

<p> <em>Br.</em> 4: 118–19; do Klary, 1.1.1911 (cyt. Sieber, RA)</p>

<p> <em>Br.</em> 25: 62 (sformułowanie »am unendlich Überlegenen« [»wobec nieskończenie nadrzędnego istnienia«] wg cytatu w Sieber, RA)</p>

<p> Do Mary Dobržensky, 19.2.1922 (SLB)</p>

<p> <em>Br.</em> 34: 15–16</p>

<p> <em>Br.</em> 4: 119–20</p>

<p> Do Phii Rilke, 13.1.1911 (cyt. Sieber, RA); <em>Br.</em> 40: 325</p>

<p> <em>Br.</em> 4: 121</p>

<p> Do Klary, 29.1.1911 (cyt. Sieber, RA)</p>

<p> <em>Br.</em> 7: 112</p>

<p> 4.4.1911 (DLA)</p>

<p> <em>Br.</em> 44: 1074</p>

<p> 28.7.1911 (DLA; cyt. Schnack, 378)</p>

<p> Por. <em>Br.</em> 30: 901</p>

<p> <em>Br.</em> 10: 125</p>

<p> <em>Br.</em> 7: 113–15, 118</p>

<p> Cyt. Schnack, 366</p>

<h2>V</h2>

<h2>Duino i Hiszpania</h2>

<h2>1911 – 1913</h2>

<p>Własna obserwacja tego, co dla człowieka dobre oraz co dlań złe, jest najlepszym sposobem, by zachować zdrowie.</p>

<p>(Francis Bacon)</p>

<p><strong>1</strong></p>

<p>Wciąż jeszcze nie nastąpił w moim życiu ów przełom, który musi nadejść.</p>

<p>(Do Rudolfa Kassnera, 16.6.1911)</p>

<p>»Mimo wszystko człowiek czuje się w głębi serca mieszkańcem północnych krain« – Rilke zwierzał się Klarze w liście pisanym w Wenecji – »stojąc na dziobie statku mógłbym tak wedrzeć się w głąb Europy i płynąć aż do Norwegii.« Paryż, w dniu jego przyjazdu spowity gwałtownymi śnieżycami, wydawał się najbliższy temu marzeniu; kiedy w oczekiwaniu wiosny poeta odnawiał dawne znajomości, mógł wciąż żywić nadzieję, iż rozpocznie się dlań nowy okres życia. O mało co nie stracił sposobności, by powrócić do Paryża, lecz dzięki pomocy Kippenberga wszystko ułożyło się pomyślnie. Gdy podjął na nowo swą korespondencję, aby grono przyjaciół poznało powody jego długiego milczenia, przedstawił wyprawę do Afryki Północnej jako przedsięwzięcie, w którym wziął udział wbrew własnej woli. Nikt nie był w stanie odgadnąć, jak bardzo on sam tego w rzeczywistości pragnął. »Dałem się namówić znajomym, którzy właśnie wybierali się w podróż, jedynie po to, by zdecydowanie zakończyć ów nieprzyjazny mi, mroczny okres i sprawić, by zmiana, która nie dokonała się wewnątrz mnie, nadeszła z zewnątrz.« W istocie Rilke miał nadzieję, iż nowy, emocjonujący związek pomoże mu przezwyciężyć trudności, będzie zajmującym epizodem, po zakończeniu którego powróci do swej samotności, pokrzepiony i gotów rozpocząć nowy okres życia. W pozłocie księżyca wschodzącego nad Karnakiem związek taki wydawał się wciąż jeszcze możliwy, niemniej, skoro tylko stał się zagrożeniem dla jego samotności, poeta bezzwłocznie go zerwał. Rilke musiał pozostać »samotny w mej teorii i snach«. Teraz zaś cała przygoda wydawała mu się jedynie »wymówką«. Przekroczywszy »dział wodny«, jakim była książka o <em>Maltem</em>, nie znalazł na drugim brzegu nic prócz jałowej krainy, niejako wyschnięte koryto rzeki, o którym nie wiadomo, czy jeszcze wypełni się wodą. Co byłoby dowodem większej arogancji – pytał – »porzucić pracę, odejść, jak gdyby człowiek zdołał już czegoś dokonać – czy też wytrwać, mimo posuchy, ponieważ to, co dokonane, jest zaledwie początkiem tego, do czego czuje się bezgranicznie zobowiązany?«</p>

<p>Rilke trwał, gdyż nie miał wyboru. Paryż był trudnym miejscem – »początki tutaj są zawsze niczym wyrok«. Lecz kiedy zakwitły kasztany i krzewy bzu, a wiosenne wystawy otwarły swe podwoje, radość z powrotu przepełniła jego serce, mimo iż sam wciąż »spoczywał odłogiem«. »Paryż jest teraz bardziej pożywny niż kiedykolwiek« – zwierzał się Klarze po tym, jak w witrynie salonu pewnego marszanda zobaczył wspaniały obraz pędzla El Greca. Niemniej, nawet znajome otoczenie Pałacu Biron nie sprzyjało aklimatyzacji. Jego pokoje nie były dlań prawdziwym domem, »owo ›Monsieur Rilke, 77 rue de Varenne‹ wydaje mi się nazbyt jednoznaczne, zbyt dokładnie sprecyzowane«. Wspomnienia z podróży wciąż leżały »wewnątrz tobołka«, wszelako zamiast próbować je porządkować, ogarnęła go tęsknota za Ogrodem Luksemburskim, »niczym sentymentalnego psa za jego pierwszym panem«, i ciągle powracał do zachwytów nad wspaniałością czerwonych i białych kwiatów głogu, zwieszających się przez ogrodowe balustrady.</p>

<p>Podejmując świadomie wysiłek, by znów przywyknąć do pracy, rozpoczął kilka przekładów; wśród nich znalazły się <em>Centaur</em>, prozatorski utwór poety epoki romantyzmu Maurice’a de Guérin, ogłoszony drukiem w roku&nbsp;1840, już po śmierci autora, a także anonimowy sermon, który dopiero niedawno ujrzał światło dzienne w St. Petersburgu, zatytułowany <em>L’amour de Madeleine</em>. Rilke odkrył również zbiór sonetów Louizy Labé, szesnastowiecznej poetki z Lyonu, »la belle cordière«, zaś w maju przesłał przekład jednego z nich redakcji pewnego wiedeńskiego almanachu. Obsesja »nieodwzajemnionej miłości«, tak ważna dla <em>Maltego</em>, znalazła oddźwięk także i w tych utworach. Wszystko to stanowi pewien początek – zwierzał się poeta w liście do księżnej Marie, przesyłając jej równocześnie oryginalny tekst sermonu oraz odpis swego przekładu <em>Centaura</em>; niemniej wskutek owej »długotrwałej posuchy« znalazł się na skraju nędzy. »Jest tak, jakbym całkowicie utracił zdolność stwarzania sobie warunków, które mogłyby mi pomóc.« Wciąż nie nastąpił ów radykalny zwrot w jego życiu, którego daremnie wyczekiwał. Czyż człowiek winien wymyślić jakowąś groteskową postać – zapytywał księżnę – jedynie po to, by przytoczyć zdanie »ostatnie sześć czy siedem lat życia spędził próbując zapiąć guzik surduta, który wciąż się odpinał«?</p>

<p>Tak usposobionemu poecie liczne rozrywki, jakie oferował Paryż, a także nieunikniona fala gości przybywających na wiosnę do stolicy nie wydały się bynajmniej czymś niepożądanym. Do miasta powrócił syn Gerharta Hauptmanna Ivo, kształcący się na malarza, wraz ze swoją późniejszą żoną Eriką von Scheel. Oboje wynajęli dla siebie atelier w Pałacu Biron, stąd też Rilke często widywał młodą parę, zanim w maju oboje wyruszyli na południe. Prawie każdego dnia przychodził do Eriki na herbatę, dzieląc się z nią swym entuzjazmem, pożyczał jej również własne książki; wspólnie z rzeźbiarzem Hansem Arpem zwiedzili wystawę prac Aristide’a Maillol w Marly–le–roi. W połowie maja spodziewano się pierwszej wizyty Kippenbergów w Paryżu, dlatego też poeta zadał sobie wiele trudu, by znaleźć dla nich odpowiedni hotel, a także by w trakcie trzytygodniowego pobytu należycie ich przyjąć i oprowadzić po mieście, które znali dotąd jedynie z kart <em>Maltego</em>. W swym pokoju czytał Kippenbergom przekład <em>Centaura</em>, zaś 1&nbsp;czerwca, w dniu urodzin Kathariny, podjął ich u siebie ciastem i recytował dopiero co ukończony przekład sermonu <em>Miłość Marii Magdaleny</em>. (Dla wydawcy był to przynajmniej dowód, że Rainer pracował; niezwłocznie też zdecydował się opublikować <em>Centaura</em> – książka, zadedykowana May Knoop, ukazała się drukiem w lipcu). Rilke wydał się Katharinie wymarzonym cicerone: »zostawia cię przez długi czas sam na sam z dziełem sztuki, a w chwili, kiedy czujesz nieodpartą potrzebę uświadomienia sobie tego, coś właśnie zobaczył, wówczas on ofiarowuje ci swoją głęboką wiedzę i doświadczenie.« Wspólnie złożyli również wizytę Maillolowi, który przyjął ich serdecznie; wedle słów Rilkego z listu do Eriki von Scheel, odjeżdżali stamtąd napełnieni uczuciem, jakby obcowali z twórczą siłą, która nieustannie się odnawia, niczym woda wypływająca ze źródła. »Praca jest dla niego samą radością, kiedy jej się oddaje.«</p>

<p>Rilke nie pominął prawie żadnej sposobności, by zwiedzić wystawy sztuki; w towarzystwie Harrego hrabiego Kesslera wybrał się na ostatni w sezonie występ rosyjskiego baletu, podczas którego mógł podziwiać Niżyńskiego w <em>Szeherezadzie</em> oraz w nowej, urzekającej inscenizacji <em>Spectre de la Rose</em> – »można odczuć taniec w każdej żyle«. Kippenberg przesłał mu jeden z pierwszych egzemplarzy nowej, ogłoszonej drukiem na początku czerwca książki Kassnera <em>Elementy ludzkiej wielkości</em> (<em>Die Elemente der menschlichen Größe</em>). Rilke czytał ją zachłannie przez całą noc oraz następnego dnia, przesiadując w Ogrodzie Luksemburskim, »jak dawniej, w miejscu, gdzie pogrzebałem moje najlepsze kości«; »piękna, silna, pomocna książka&nbsp;… jedyna, która wznosi się ponad utrapienia, jakie są naszym udziałem, śle nam przesłanie o następnym i jeszcze dalszych przełomowych chwilach, które są przed nami«. »Czyż ten człowiek nie jest być może tym najważniejszym spośród nas wszystkich, którzy piszemy i wyrażamy?« Przesyłając przebywającemu wówczas w Rosji Kassnerowi wyrazy uznania wyznał, iż w jego życiu nie nastąpił jeszcze ów decydujący zwrot, niemniej w czasie podróży po Egipcie zanotował sobie z pamięci jeden z jego aforyzmów – »droga od intymności do wielkości prowadzi przez ofiarę«. Stwierdzenie to – jak napisze poeta jakiś czas potem – w pewnym sensie przemawiało zarówno za, jak i przeciw niemu samemu.</p>

<p>Jeszcze w trakcie pobytu Kippenberga w Paryżu Rilke skreślił list do Gide’a, w którym proponował mu spotkanie, jeśliby pisarz pragnął poznać osobiście wydawcę. »Mimo owej długiej i urozmaiconej podróży wciąż jestem pogrążony w głębokiej apatii mojej duszy, jak w dniu, kiedym wyruszał w drogę«. Gide, jako jeden z niewielu francuskich pisarzy, którzy władali niemieckim, był pod olbrzymim wrażeniem <em>Maltego</em> i właśnie w owym czasie ukończył – bez wiedzy autora – przekład dwu fragmentów książki; wśród nich znalazł się przejmujący opis nagiej ściany rozpadającego się domu, wciąż noszącego ślady »twardego życia«. Przeczytawszy w lipcu ów »natchniony przekład«, opublikowany na łamach <em>Nouvelle Revue Française</em>, Rilke napisał, iż poczuł się nim głęboko wzruszony, gdyż »oddaje on dwa główne fragmenty mojej książki, by tak rzec, w sposób bardziej ostateczny, niż mógłbym sobie wymarzyć&nbsp;… nigdy nie sądziłem, że można się tak bardzo zbliżyć do mojej po trosze mało zrozumiałej, ezoterycznej prozy«.</p>

<p>Mimo niezdecydowania i wewnętrznej niepewności wiele spraw absorbowało myśli poety – podobnie jak człowieka, który nie może poważnie zabrać się do swej pracy. Prowadził ożywioną korespondencję, a sterta nadchodzących do niego listów przybierała czasem niebywałe rozmiary. Odpisywanie na niezliczone listy stanowiło zazwyczaj formę przygotowania do własnej twórczości, niemniej tym razem nic na to nie wskazywało. Przekład <em>Marii Magdaleny</em> był już ukończony – Rilke donosił w liście do Mathilde Vollmoeller – »Mam nadzieję, iż dobry Bóg będzie wkrótce miał dla mnie jakąś pracę, w przeciwnym razie postawie sobie jakiś stragan na rogu ulicy i zacznę łatać stare obuwie; wydaje się, że jest to zajęcie pełne bezustannej inspiracji.« Często wzmagała się w nim dawna tęsknota za prawdziwą samotnością – zwierzał się Erice von Scheel, która zaprosiła go do St.&nbsp;Tropez. Lecz Rainer wyznał, iż musi porzucić myśl o jakichkolwiek podróżach, gdyż czuje »nieopisane pragnienie«, by wytrwać przy swoim biurku. Na nieszczęście, pod koniec czerwca, dokładnie nad tymże biurkiem pojawiły się alarmujące pęknięcia na suficie; Rilke obawiał się, że plafon zerwie się »niczym burza«. Na czas remontu, kiedy to kurz wciskał się wszędzie, a kawałki tynku wypełniły pokoje, poeta musiał opuścić mieszkanie. W tej sytuacji nie zdołał wytrwać w swym postanowieniu, by znów zacząć pracować, gdyż wyjechał, jak się zdaje, na kilka dni do Mont St.&nbsp;Michel. Czekała go również kolejna podróż, jako że księżna Marie ponownie zaprosiła go na okres lipca do Lautschin, z czego wielce się ucieszył, gdyż tym razem wizyta u księżnej była dla niego wybawieniem.</p>

<p>W jego myślach kiełkowały także nowe idee. Porwany entuzjazmem dla Niżyńskiego czuł, że musi »coś dla niego uczynić« – jak zwierzał się księżnej – napisać »jakiś wiersz, który można by, powiedzmy, połknąć, a potem wyrazić w tańcu«. Mimo to powstał wówczas jedynie fragment pod tytułem »Figurines pour un ballet«, nigdy zresztą nie opublikowany. Poeta rozważał możliwość przekładów z Petrarki oraz <em>Wyznań</em> św.&nbsp;Augustyna. Nagle też poczuł przemożną chęć poznania dzieła Szekspira. Katharina Kippenberg przesłała mu egzemplarz nowej edycji pism dramaturga w przekładzie Schlegla i Tieck, która właśnie ukazała się nakładem Insel Verlag; z radością udzieliła mu także wskazówek, gdzie powinien rozpocząć podróż po tym ogromnym oceanie. Lecz wszystko to było dlań jedynie chwilowym zajęciem. Wciąż nie potrafił ani pogrążyć się na powrót w swej pracy, biorąc przykład z Rodina, ani też odnaleźć nowego kierunku, w którym powinien podążyć. Powodem tego nie były bynajmniej zewnętrzne okoliczności, które nie pozostawiały nic do życzenia, lecz owo niezaspokojone wewnętrzne pragnienie, tęsknota za drugim człowiekiem, który byłby dopełnieniem jego samotności.</p>

<p>Niczym wrota, które nie chcą pozostać zamknięte,</p>

<p>wciąż na nowo, we śnie, jękliwie</p>

<p>rozplata się uścisk objęcia. O, bolesne noce&nbsp;…</p>

<p>Trzy lata wcześniej w liście do Sidie Nádherný Rilke rozpamiętywał, iż zmuszony podążać za swym powołaniem samotnika, zgoła niewiele wie o własnej córce i ma nadzieję, że Ruth z czasem zrozumie, co próbował czynić. Wyobrażał sobie przy tym, iż pewnego dnia, kiedy będzie już dorosła, córka przyjdzie mu z pomocą. »Być może to ona jest tym człowiekiem, którego coraz to bardziej potrzebuję w mej pracy&nbsp;… drugą ręką, dwojgiem oczu i sercem, które, niczym dźwięk dzwonu, pozwoli mi usłyszeć to, co umyka mi pośród szmerów mojej krwi&nbsp;…« W Paryżu poeta znalazł kogoś, kto – jak się wydawało – mógł stać się w jego życiu owym »nowym sercem«. Pewnego dnia na ulicy spotkał przypadkiem młodą dziewczynę, która, blada i zobojętniała, była wyraźnie u kresu sił; targnęło nim uczucie, iż musi coś dla niej uczynić. Osiemnastoletnia Marthe Hennebert pochodziła z bardzo ubogiej rodziny i już od ósmego roku życia zmuszona była zarabiać na kawałek chleba; podówczas została bez pracy i głodowała. Kiedy w trakcie rozmowy Rilke poznał jej trudne warunki – była to piękna i niewinna istota, oziębła w uczuciach jedynie wskutek swej niedoli – nabrał przekonania, że ona musi zostać »ocalona«. Przez cały czerwiec często ją widywał i był coraz bardziej zdumiony jej inteligencją i zapałem do nauki, mimo mrocznej i nieposkromionej strony jej charakteru. Z myślą o niej pisał wiersze, dla owej »duszy powstałej przy mnie«, siebie zaś postrzegał jako tego, który w płomienie rozniecił drzemiący żar jej życia, czy nawet jako anioła, który poprowadził ją ku wrotom nieznanego raju:</p>

<p>Pokazać Ci kwiat róży, ten jedyny,</p>

<p>róży nam zbyt odległej, choć pełni spragnionej,</p>

<p>i przypominać setki innych, już przekwitłych</p>

<p>w duszy twej, odrodzonej.</p>

<p>Jak wiele sam był w stanie dla niej uczynić, pozostaje rzeczą niewyjaśnioną; niemniej, jakiś czas potem zdołał nakłonić znajomą artystkę, Hedwig Woermann, mieszkającą w Paryżu wraz z mężem, rzeźbiarzem Johannem Jaenichen, by przyjęła Marthe w opiekę i zatroszczyła się o jej edukację. Sidie Nádherný prosił o wsparcie finansowe dla niej, pragnąc dać dziewczęciu »chwilę wytchnienia, pozyskać dla niej przyjaciół&nbsp;… i wznieść jej życie na wyżyny, jakie przeznaczyła jej natura; pozwolić się uczyć, skąd mogłaby czerpać zadowolenie, dzięki czemu mogłaby odnaleźć siebie i rozwinąć swój talent«. Rilke snuł wówczas marzenia – jak wyzna później – iż Marthe z czasem stanie się dla niego owym dopełnieniem, emanującym opiekuńczym wpływem, jakiego potrzebował w życiu. Marzenie to nie mogło się rzecz jasna ziścić. Trudno też zrozumieć, jak poeta, troszcząc się o nią na poły jako ukochany, na poły jako ojciec, mógł mniemać, iż taka istota będzie w stanie przywyknąć do życia u jego boku. Niemniej, w ciągu następnych lat, mimo zmiennych kolei losu i wielu zawiedzionych nadziei, starał się uczynić wszystko, co było w jego mocy, aby jej dopomóc.</p>

<p>Epizod ten wielce zaabsorbował Rilkego, zabierając mu sporo czasu i oszczędności. »W tych dniach życie rzeczywiście stłoczyło się wokół mnie, brak mi wolnej chwili« – donosił pod koniec czerwca w liście do Kippenberga, przepraszając jednocześnie wydawcę, iż nie przesłał mu jeszcze obiecanej przedmowy do przekładu utworu Guérina. Przez okres lata powinno mu – jak przewidywał – wystarczyć pieniędzy; wszelako w trakcie nadchodzącej jesieni i zimy będzie prawdopodobnie potrzebować dodatkowego wsparcia. A pomoc – zwierzał się w liście – może pochodzić jedynie od Boga lub Fundacji Schillera (o stypendium której zamierzał się ubiegać) – przy czym Bóg wydawał mu się bardziej dostojnym i bogatszym źródłem nadziei, aczkolwiek trudniej osiągalnym. Kippenberg mógł jednak oszczędzić mu zmartwień: »zapomina Pan, iż prócz nich jest jeszcze trzecia instancja, a mianowicie grono Pańskich przyjaciół.« Wydawca w istocie nie miał na myśli jedynie siebie. Wieści zawarte w rozpaczliwych listach poety pisanych z Kairu, w których uskarżał się, iż Paryż jest dla niego stracony, dobiegły uszu wielu osób. Z końcem marca o kłopotach Rilkego dowiedział się od Kassnera również Hofmannsthal – przypuszczalnie obraz poety przymierającego głodem w swoim mansardowym pokoiku z kart <em>Maltego</em> odegrał tu również pewną rolę. Hofmannsthal skreślił list do Helene von Nostitz, w którym napisał: »Rilke&nbsp;… wskutek pewnych okoliczności znalazł się w sytuacji nie do pozazdroszczenia, tak iż wracając w tych dniach z Algieru [<em>sic!</em>] do Paryża nie wie zgoła, z czego będzie żył przez okres lata i jesieni&nbsp;… Pragniemy przeto zwrócić się do kilkorga przyjaciół, którzy, jak Pani, jak Marie Taxis czy Harry Kessler, żywią ku niemu wiele niekłamanej ludzkiej sympatii, a którzy okażą mu tę niewielką pomoc, przez wzgląd na przyjazne uczucia względem niego. Nie rozchodzi się tu oczywiście o jakąś <em>ogromną</em> sumę od każdego; to ostatnia rzecz, jakiej pragniemy, jako że cała suma, o której myślimy, to nie więcej niż dwa lub trzy tysiące franków.« Helene von Nostitz oraz bez wątpienia również inni ochoczo wspomogli poetę. Zebraną kwotę przekazano mu przypuszczalnie anonimowo za pośrednictwem Kippenberga, jako że Rilke – jak się wydaje – nigdy się nie dowiedział o tym wielkodusznym geście swych przyjaciół.</p>

<p>W każdym razie niemałą ulgę przyniosły mu słowa oddanego wydawcy, iż nie będzie zdany ani na niepewną Opatrzność, ani na łaskawość Fundacji Schillera. »W samą porę« – napisał – »kiedy spojrzałem na moje konto bankowe, wydawało mi się, iż z końcem sierpnia znów wszystkie wyjścia będą zamurowane. Jeśli tylko zdołamy zgromadzić środki, by zrobić wyłom, przez który moje serce mogłoby się przecisnąć – w najgorszym razie, jeżeli tylko będę jeszcze żył, przerzucę wszystko przez mur, niech upadnie, jeśli ma upaść&nbsp;…« Rilke, »jak zawsze pełen wątpliwości«, zaiste długo rozważał swe plany na okres lata. Księżna Marie zapraszała go do Lautschin, Kippenberg pragnął go znów ugościć w Lipsku, zaś Helene von Nostitz w Auerbach, w saksońskim Vogtland, dokąd niedługo wcześniej przeniosła się wraz z mężem. Któregoś dnia musiał też udać się do Monachium, gdzie Klara miała zamiar rozejrzeć się za odpowiednią szkołą dla Ruth.</p>

<p>19&nbsp;lipca Rilke wyruszył wreszcie w podróż do Pragi; po drodze zawitał na krótko u Kippenbergów. W rodzinnym mieście zastał nieoczekiwanie matkę, która nie wyjechała do Franzensbad; dowiedział się również o niedawnej śmierci kuzynki Irene von Kutschera. Dnia 22&nbsp;lipca dotarł do Lautschin – gotów dać się przedzierzgnąć w owego »Dottor Serafico«, jak nazywała go Marie Taxis, »lub też w cokolwiek naprawdę użytecznego«. (Księżna pragnęła nazwać go jakimś szczególnym imieniem, jej własnym, osobistym – »Rainer Maria Rilke« było jej zdaniem zbyt długie, »Rilke« nazbyt krótkie, zaś »Rainer Maria« budziło zbyt mało szacunku. Poeta był zachwycony jej pomysłem. »Być może to jest właśnie moje prawdziwe imię – imię sekretne, które tylko do mnie należy.« »Doctor Seraphicus« było podszeptem chwili; nie wiadomo, czy księżna znała postać św. Bonawentury, który zasłużył sobie na miano reformatora Zakonu Franciszkanów w trzynastym stuleciu oraz nieustraszonego obrońcy prawd ludzkiej i boskiej – niemniej, ta alegoria wzniosłej mądrości wydawała się jej doskonale pasować do poety <em>Księgi godzin</em> oraz, jak wyzna po latach, do autora <em>Elegii</em>).</p>

<p>Mimo iż Rilke spotkał księżnę Marie ledwie trzy razy, to jednak dzięki ich korespondencji łączyła ich tak serdeczna zażyłość, iż podróż do Lautschin była dla poety niczym powrót do domu, do »starych, drogich mi krewnych«. Zastał tam jeszcze milsze towarzystwo aniżeli w Duino; mógł wieść spokojny, wiejski żywot, wędrując po parku lub lasach, a podczas upałów szukając schronienia w wypełnionych książkami komnatach zamku. W gościnie u księżnej przebywał również włoski pisarz, nieco starszy od Rilkego, nazwiskiem Carlo Placci – jeden z niewielu ludzi, w których towarzystwie poeta nie czuł się skrępowany. Były to »długie, powolne dni«, wystarczająco upalne, by stać się przekleństwem dla chłopów; lecz jemu towarzyszyło miłe uczucie, iż odnalazł wreszcie prawdziwe lato, »wypełnione brzęczeniem owadów i trzepotem skrzydeł motyli« (uczucia te niezbyt mogły zainteresować Jenny Oltersdorf, oczekującej od niego odpowiedzi na swe listy).</p>

<p>Spokój nie trwał jednak długo. W pierwszych dniach sierpnia czteroletni Raymond, wnuk księżnej, dostał silnej gorączki, którą lekarz uznał za objaw szkarlatyny lub dyfterytu; w obawie przed zarażeniem całe towarzystwo rozjechało się w pośpiechu. Rilke udał się do »nieznośnej« Pragi, gdzie oczekiwał wyniku badań lekarskich, w nadziei, iż będzie mógł powrócić do Lautschin. Sam też zapadł na zdrowiu i musiał leczyć furunkuły, które z całkiem niewyjaśnionych powodów stały się jego utrapieniem, tak iż nie mógł nawet »czytać Księgi Hioba«. Choroba Raymonda okazała się na szczęście niegroźna; Rilke, po krótkiej wizycie w Janowicach, jaką złożył Johannesowi Nádherný, po powrocie Sidie z Anglii spotkał się z nią w Pradze, po czym udał się znów na kilka dni do Lautschin. Kiedy rozmyślał o wyjeździe do Lipska w odwiedziny do Kippenbergów, otrzymał od księżnej Marie ponętną propozycję – by udał się tam razem z nią jej automobilem i odwiedził po drodze Weimar, zanim zawita u Kippenbergów.</p>

<p>20&nbsp;sierpnia wyruszyli w drogę; ta pierwsza w jego życiu tak długa podróż automobilem była dla niego porywającym przeżyciem, »przez cały dzień trzymam w ręce mapę niczym oficer sztabu generalnego, posilając się gdziekolwiek jak podczas bitwy, śpiąc gdzie bądź niczym w czasie kampanii« (w rzeczywistości, rzecz jasna, w wygodnych hotelach Lipska i Weimaru). »Człowiek sam wędruje, by tak rzec, po mapie niczym wesoły palec wskazujący, wsie przemykają w sposób nie tak chaotyczny jak chwilowe wrażenia, jedno wynika z drugiego i można je wszystkie bez trudu połączyć w całość, nie przestając przy tym być częścią życia – natomiast podczas podróży koleją zawsze powstają nieokreślone godziny, które trzeba po prostu przeczekać.« Książę Taxis miał się z nimi spotkać dopiero w Lipsku, stąd też księżna Marie miała poetę wyłącznie dla siebie. Kiedy zatrzymywali się na odpoczynek pod dębami w lasach Saksonii, Rilke recytował jej własne wiersze i nie przestawał zachwycać otwartością na nowe wrażenia oraz iskrami swego dowcipu. Przybywszy do Weimaru mogli spędzić wspólnie zaledwie jeden dzień, jako że księstwo Taxis musieli wyruszyć do Londynu; po ich odjeździe Rilke pozostał na krótko w Weimarze.</p>

<p>W poprzednich latach czuł względem Goethego głęboką antypatię, do tego stopnia, iż wzdragał się czytać jego dzieła – był to być może instynktowny sprzeciw wobec poety, który nie wzgardził sławą i sukcesem. Uczucia te pogłębiły się jeszcze w czasie, gdy Rainer poznał zachowanie Goethego – jego zdaniem cokolwiek nieodpowiednie – wobec Bettiny von Arnim. Kippenberg, który będąc gorącym wielbicielem Goethego posiadał obszerny zbiór jego dzieł, zdołał wzbudzić zainteresowanie, a nawet entuzjazm Rilkego; poeta był wreszcie gotów odwiedzić Weimar. W domu Goethego godzinami pochylał się nad namacalnymi okruchami z wczesnych lat jego życia, »drobnymi przedmiotami, które nieświadomie dają świadectwo«, a także nad manuskryptami i portretami, które go zawsze fascynowały. W czasie pobytu w gościnie u Kippenbergów w Lipsku, gdzie zawitał 23&nbsp;sierpnia, po raz pierwszy odkrył wspaniałość liryki Goethego; w towarzystwie doświadczonego przewodnika, jakim okazał się wydawca, wybrał się raz jeszcze do Weimaru, by zwiedzić archiwum. »Goethe po raz pierwszy był dla mnie łaskaw« – wyznał później w liście do Heddy Sauer – »Pani wie, iż nie miał on w mej świątyni swego ołtarza, wszak czytając jego listy do Gustchen Stolberg poczułem nagle skłonność względem niego, cieszyłem się, że go odnalazłem, zadawszy sobie nieco trudu – a potem, w Weimarze, to było zwiastowanie, to było objawienie.«</p>

<p>Myśli Kippenberga zaprzątały jednakże sprawy bardziej praktycznej natury. Nie poniechał on zamiaru, by nabyć od Junckera prawa do publikacji <em>Księgi obrazów</em>; uzgodniono wspólnie, że Rilke pojedzie na kilka dni do Berlina, by spróbować przekonać do tego wydawcę. Nie udało mu się wszakże spotkać z Junckerem; nic nie wskórawszy, 12&nbsp;września musiał wyruszyć do Monachium, gdzie czekała na niego żona.</p>

<p>Klara przebywała tam już od pewnego czasu – dużo pracowała, ukończyła popiersie Dehmla, zgłosiła swą rzeźbę na konkurs, w którym nagrodą była pokaźna suma. Pragnęła również, by do Monachium, gdzie zamierzała pozostać, przyjechała z Oberneuland jej prawie dziesięcioletnia już córka. W Monachium Ruth mogłaby prowadzić bardziej ustabilizowany tryb życia i odebrać gruntowne wykształcenie. Oznaczało to jednakże konieczność wynajęcia mieszkania, dlatego też o potrzebne na ten cel pieniądze Klara musiała się zwrócić do męża. Decyzję należało powziąć bezzwłocznie, jako że rok szkolny już się rozpoczął. Nieoczekiwanie okazało się, iż kuzynka Rainera, Irene von Kutschera, zapisała mu testamentem sporą sumę, dzięki której rodzice mogli zaspokoić najpilniejsze potrzeby związane z edukacją córki. Pieniądze te co prawda Rainer mógł podjąć dopiero po upływie kilku miesięcy, niemniej w tej sytuacji zwrócił się do siostry Irene, Pauli, z prośbą o pożyczkę, by pokryć koszty przeprowadzki Ruth do Monachium oraz opłacić jej szkołę. Nawiązawszy kontakt listowny z Josefem Starkiem, prawnikiem, który przejął kancelarię wuja Jaroslava w Pradze, udało się Rilkemu – dzięki przyzwoleniu syna Irene, Oswalda – otrzymać potrzebną kwotę, którą w październiku i styczniu przekazano bezpośrednio Klarze.</p>

<p>Jest rzeczą wątpliwą, czy Rilke bez nacisków Klary wypełniłby tak dalece zobowiązania wobec własnej rodziny, nawet jeśli był ich całkowicie świadom. Jego myśli błądziły gdzie indziej – poeta tęsknił za samotnością, pragnął powrócić do Paryża, znów być »głęboko na dnie swej pracy«, jakkolwiek nie miał pojęcia, jak można to wszystko odnaleźć w życiu, od którego – jak mu się wydawało – »stroniły Muzy«; wciąż był niezdecydowany. Księżna Marie zdawała sobie z tego doskonale sprawę, kiedy żegnała się z nim w Weimarze; szczerze o niego zatroskana, zastanawiała się, jak mogłaby mu dopomóc. W Londynie przyszło jej na myśl, iż na jesieni, kiedy rozjadą się wszyscy goście, odwiedzający ją zazwyczaj o tej porze roku, jej zamek w Duino będzie stał pusty, jeśli nie liczyć angielskiej gospodyni Miss Greenham oraz starego lokaja Carlo; być może właśnie tego – jak sądziła – Rilke najbardziej potrzebował. Niezwłocznie napisała do niego i zaproponowała, by spotkali się w Paryżu i wspólnie udali się do Duino drogą przez Prowansję i północne Włochy. Rilke pochwycił tę sposobność, mimo iż obawiał się, że w przykrym usposobieniu, jakie go wówczas ogarnęło, może okazać się kiepskim towarzyszem podróży: »Nie znajduję odpowiednich słów, by wyrazić, jak bardzo z każdym dniem rośnie we mnie pragnienie samotności&nbsp;… Jakież to dla mnie błogosławieństwo, że chcesz Pani ukryć mnie w Duino: pragnę tam pozostać niczym jakiś uciekinier, kryjąc się pod obcym nazwiskiem; tylko ty, Pani będziesz wiedzieć, że to ja nim jestem.« Poeta zamierzał powrócić do Paryża tak szybko, jak to tylko możliwe, i tam oczekiwać dnia ich wyjazdu, zaplanowanego na początek października. Być może uda im się wspólnie, jeśli księżna pozostanie w Duino, rozpocząć przekład dzieła Dantego <em>Vita Nuova</em> – Rilke wiedział, iż już od dziecka znała ona <em>Boską Komedię</em> prawie na pamięć.</p>

<p>Księżna Marie dowiedziała się w międzyczasie o jego spotkaniu z Hofmannsthalem w Monachium, a także o listach, jakie pisywała do niego Marthe. »Płomienia jej natury, rozpalonego ku wolności, nie będzie już można ugasić: to szekspirowski świat.« Hedwig Woermann – jak poeta mógł się przekonać – odegrała rolę ucznia czarnoksiężnika; Marthe rozwinęła w sobie poczucie wspaniałej niezależności, stąd trudno byłoby znaleźć magiczne zaklęcie, które by mogło ją na powrót powściągnąć: »biedny ›Dottor Serafico‹, nigdy, ach nigdy nie okazał mniej mistrzostwa&nbsp;…« W listach do księżnej Rainer zwierzał się z obaw, jakie budziła w nim Marthe, wszelako ani słowem nie wspomniał o sprawie zasadniczej wagi – zamiarze potwierdzenia rozpadu jego związku z Klarą poprzez formalny rozwód.</p>

<p>Inicjatywa ta wyszła od Klary, jak wynika z listu Rilkego, napisanego później z Paryża do Starka, by nadać całej sprawie oficjalny bieg. Aczkolwiek musiała to przyznać z bólem serca, niemniej wyzbyła się już złudzeń co do tego, iż Rainer będzie usiłował powrócić do ich dawnego wspólnego życia, nawet takiego, w którym każde »czuwa nad samotnością drugiego«. Od wiosny Klara poddała się leczeniu metodami psychoanalizy, co prawdopodobnie wpłynęło na jej decyzję. Przeprowadzka wraz z Ruth do Monachium stwarzała okazję, by na nowo urządzić sobie życie; z wyzwaniem tym lepiej było się zmierzyć podówczas, w wieku lat trzydziestu trzech, aniżeli później. Poeta już od dłuższego czasu zdawał sobie co do tego sprawę, iż rozstanie przyniesie korzyść obojgu. Jego obecność – jak wyznał później w liście do Sidie Nádherný – nie sprzyjała rozwojowi Klary jako artystki: »Im dalej usuwam się od jej życia, z tym większym dla niej pożytkiem; doskonale rozumiem, iż to ona zaproponowała rozwód.« Uświadamiał sobie wszakże, o ile trudniejsze było to dla niej aniżeli dla niego samego. »Każdy w swoim czasie odkryje, że pracy artystycznej nie da się pod pewnymi względami pogodzić z wymaganiami, jakie stawia przed nami życie, że trzeba wybrać jedno albo drugie – dla kobiety może to wszelako oznaczać srogą udrękę i rozstanie.« Rilke sam jeszcze nie zdołał pogodzić w sobie tych sprzeczności; wciąż poszukiwał owej istoty, która pomogłaby mu uczynić zadość tym odmiennym wymaganiom. Dla poety, którego wciąż dręczyła niepewność, perspektywa odzyskania wolności była wcale nęcąca.</p>

<p>Rozwód wydawał się obojgu całkiem sensownym rozwiązaniem, lecz łatwiej przyszło im o tym mówić niż to uczynić. Co prawda w praskich rejestrach zapisano, iż Rilke oficjalne wystąpił z kościoła katolickiego, niemniej z niewiadomych powodów nie odnotowano tego faktu na świadectwie ślubu. Poza tym przeszkodą do uzyskania rozwodu w Niemczech było – zdaniem bremeńskiego adwokata Klary – austriackie obywatelstwo jej męża, którego musiałby się on wpierw zrzec – na krok ten poeta, mimo swego krytycyzmu wobec Austrii, nie mógł się jednak zdobyć. Obojgu artystom, wiodącym wędrowny żywot, trudno też było zgromadzić pełną dokumentację, wymaganą przez urzędników biurokratycznej machiny. Dla Rilkego, który nie pozwolił, by cała ta sprawa w jakikolwiek sposób wpłynęła na plany jego podróży, korespondencja z prawnikami, ciągnąca się przez następne dwa lata, stawała się coraz to bardziej przykra i uciążliwa. Żadna z owych przeszkód nie była nie do przezwyciężenia, mimo to zarówno Rainer, jak i Klara zaczęli rozważać, jak wiele zmartwień przyczyniliby w szczególności swym matkom (dla Phii rozwód syna, którego wciąż uważała za katolika, byłby szokiem). Ostatecznie na ten stanowczy krok – aczkolwiek przez następne lata powracali doń myślą – małżonkowie nigdy się jednak nie zdobyli.</p>

<p>Mimo iż w owym czasie Muzy najwyraźniej go opuściły, Rilke jednak, jak zawsze, nie ustawał w poszukiwaniach odpowiednich warunków dla ich powrotu. Cel ten pozostawał dlań najważniejszy, bez względu na postanowienia, jakie przyjdzie im wspólnie z Klarą powziąć. Stąd też otwarcie napisał do swego adwokata: »Moja profesja jest jedną z tych, które nie mogą stać się użyteczne, nie wyrządzając przy tym dotkliwej krzywdy; jako i wszelka działalność artystyczna, ma ona tę właściwość, iż żąda dla siebie nieustannej, wzmożonej uwagi i absolutnej koncentracji&nbsp;… tak że od samego początku jestem w stanie podążać naprzód jedynie wówczas, jeśli odrzucę wszystko inne, z całą bezwzględnością, w rzeczywistości obcą mej naturze.« Klara zaś, bez względu na to, czy rozwód zostanie przeprowadzony czy też nie, koniecznie musiała wiedzieć, jakiego wsparcia finansowego może oczekiwać od Rainera, jeśli nie dla siebie, to przynajmniej z myślą o edukacji Ruth. Przez cały miniony rok poeta przekazywał córce niewielką sumę, jaką matka oddawała mu do dyspozycji ze swych apanaży; niemniej jego pomoc była sporadyczna – i taka też w gruncie rzeczy pozostała. Nieoczekiwanym szczęściem, jak na przykład spadkiem, jaki odziedziczył po kuzynce Irene, Rainer skory był się podzielić – Klarze ofiarował ponad połowę tej sumy; pieniądze zostały wyczerpane w trakcie następnego roku. Nie mogło jednakże być mowy o podziale jego funduszy, wypłacanych mu regularnie przez wydawnictwo Insel. Nawet wówczas, kiedy powróciwszy z końcem września do Paryża dowiedział się, iż subwencja ta będzie odtąd wynosić 500&nbsp;marek na miesiąc, mimo to zapewniał swego adwokata, że »z absolutną pewnością« może liczyć jedynie na 200&nbsp;franków miesięcznego dochodu; dlatego też na razie nie jest w stanie uczynić dla Ruth nic więcej niż dotychczas. (Ubóstwo, które uniemożliwiło mu utrzymywać żonę i dziecko, jest też jednym z powodów ich rozwodu – napisał w liście do Starka).</p>

<p>W owym czasie Rilke jeszcze nie podejrzewał, że Kippenberg znów będzie mógł złożyć dowód »wiernego i silnego wsparcia«, a to dzięki rękojmi jego przyjaciół. Kassner, Karl von der Heydt i Harry hrabia Kessler postanowili wraz z Kippenbergiem dopomóc poecie, podwyższając sumę, jaką otrzymywał on od Insel Verlag; kwota ta miała być wypłacana przez okres trzech lat, po upływie których – wedle oceny wydawcy – wpływy ze sprzedaży książek jego autora powinny być wystarczająco duże. Nawet gdyby Rilke wiedział o tej wielkoduszności swych przyjaciół, byłby prawdopodobnie uznał ją za trybut, przynależny mu dzięki jego »powołaniu«. Postępowanie poety, które mogłoby uchodzić za objaw bezwzględności, świadczyło jedynie o tym, jak ogromne znaczenie miało dlań stworzenie sobie odpowiednich warunków, w których mógłby spełniać swe posłannictwo, o które zaś, nawet w obecnym, bezowocnym okresie, musiał za wszelką cenę zabiegać. Głęboką nadzieję wiązał z samotnym pobytem na zamku Duino; zobaczywszy w Monachium obraz <em>Laokoon</em> pędzla El Greca snuł marzenia o wyjeździe do Hiszpanii, do Toledo – któż mógł powiedzieć, gdzie poeta odnajdzie nowe źródło natchnienia? Zbyt dobrze zdawał też sobie sprawę, iż nie potrafił umiejętnie rozporządzać pieniędzmi. W Paryżu czekała na niego wiadomość, która nakazywała postępować z jeszcze większą rozwagą. Oto wszystkim lokatorom zamieszkującym w Pałacu Biron, włącznie z Rodinem, wymówiono mieszkania, które winni opuścić przed końcem roku; dla Rilkego oznaczało to, iż po powrocie z Duino znów będzie musiał szukać dla siebie nowej siedziby. Snuł myśli o przeprowadzce do Monachium, by tam wysłuchać kilku wykładów z egiptologii i medycyny; w każdym razie chciał nieco uporządkować swe życie, do czasu, aż powróci doń »praca«. Tymczasem z radością wyczekiwał wyjazdu do Duino, nie trwożąc się o przyszłość.</p>

<p>Kiedy księżna w dniu 10&nbsp;października powróciła z Anglii, okazało się, iż musiała najpierw udać się do Wiednia, zanim wyruszy w podróż do Duino. Nie chciała wszakże zawieść nadziei poety i zmącić jego radości, dlatego też postanowiła oddać mu do dyspozycji swój automobil wraz z szoferem Piero, tak by wybrał się w drogę według własnego uznania. Rilke wyruszył dwa dni później; bez pośpiechu przemierzał trasę prowadzącą przez Avallon i Lyon do Awinionu, gdzie zatrzymał się na jednodniowy »wypoczynek« w Hôtel d’Europe. Dalej szlak ciągnął się wzdłuż wybrzeża opodal Juan–les–Pins, przez Ventimiglia do Piacenzy i Bolonii, by zakończyć się w Duino, gdzie poeta zawitał 21&nbsp;października. »Nie było mi łatwo« – napisał w liście do Kippenberga – »zatrzymywać się co noc, by oderwać się od tempa tej podróży i na powrót dojść do siebie. Maszyna przytłacza człowieka, staje się on jej własnością, nocą odpoczywa w łóżku niczym zapasowa część, mając sny i wyobrażenia jakiejś śruby. Mimo wszystko, było to pewne doświadczenie – wrażenia zwinięte w kłębek, cała twarz wciąż jeszcze piecze, natarta tak wieloma rozmaitymi krajobrazami&nbsp;… W tych dniach rozstrzygnie się, czy pozostanę na dłużej w Duino.«</p>

<p><strong>2</strong></p>

<p>Znów pogrążam się w samotności, mam nadzieję, iż na długi czas. Nie potrzebuję niczego więcej, dla mnie jest ona czymś zasadniczym, fundamentalnym.</p>

<p>(Do Kathariny Kippenberg, 13.1.1912)</p>

<p>Przeżywszy ostatnie dwa lata w nieustannym niepokoju Rilke snuł nadzieje, iż w Duino znajdzie upragnione wytchnienie – ów »zewnętrzny bezruch i wewnętrzne poruszenie«. Poeta nie mógł sobie wymarzyć bardziej odpowiedniego dla siebie otoczenia aniżeli w tym ogromnym zamku, »wznoszącym się nad brzegiem morza niczym przedgórze ludzkiego istnienia, spoglądającym rozlicznymi spośród swych okien (z których jedno do mnie należy) w bezkresną przestrzeń otwartego oceanu, rzec by można, w bezmiar wszechświata«. Księżna Marie pragnęła, by Rainer mógł czynić wszystko wedle własnego upodobania, stąd też zaprosiła do siebie znacznie mniejsze niż zwykle grono gości. Kiedy Rilke przybył do Duino, zastał tam starszego syna księżnej Ericha wraz z jego rodziną; 5&nbsp;listopada zawitał na zamku Kassner, który powróciwszy właśnie z długiej podróży po Rosji zatrzymał się na tydzień w gościnie. Wkrótce potem przyjechał również szkocki właściciel ziemski Horatio Brown, przyjaciel Johna Addingtona Symondsa, sprawujący pieczę na jego spuścizną literacką, tudzież znawca dziejów Wenecji, gdzie mieszkał przez wiele lat. Będąc gościem księżnej, prowadzącej tak aktywny tryb życia – urządzano wycieczki do Akwilei, wyprawiano polowania na gołębie, na zamkowym tarasie słuchano koncertów Kwartetu Triesteńskiego – Rilke nie mógł zażywać całkowitej samotności, jakiej zawsze pragnął. Wszak w rzeczywistości wciąż jeszcze nie był po temu gotów. Świadomość, iż z końcem roku, kiedy wszyscy opuszczą Duino, on będzie mógł pozostać na zamku, pozwalała mu cieszyć się i miło spędzać czas w towarzystwie.</p>

<p>»Rilke był szczególnie uradowany obecnością Kassnera« – wspominała księżna na kartach swych pamiętników. »Wczesnym rankiem wybierali się razem na długie spacery&nbsp;… Siedząc na tarasie zamkowym widziałam ich częstokroć, jak wracali pogrążeni w rozmowie. Kassner, o błyszczących oczach i władczym spojrzeniu, mówił głośno, żywo gestykulując; obok niego subtelny Serafico, nieco pochylony do przodu i zwrócony ku swemu rozmówcy, przysłuchiwał się mu w napięciu, to z uśmiechem na ustach, to znów z trwogą malującą się w oczach, kiedy Kassner potępiał w czambuł świat cały.« Kassner przez osiem miesięcy przemierzał Rosję, docierając do Tbilisi, Taszkentu i Buchary; jego żywy opis owej podróży uzmysłowił poecie, jak bardzo odległe są jego własne wspomnienia tego rozległego kraju. »Wkrótce będę podobny do małego chłopca, który już tylko pociąga za sznurek, podczas gdy koń, niegdyś nim uwiązany, już dawno leży martwy gdzieś w oddali.«</p>

<p>Mimo sceptycyzmu księżnej, z jakim odnosiła się z początku do ich wspólnego przedsięwzięcia, Rilke poważnie potraktował swą propozycję, by razem podjęli próbę przekładu z Dantego. Wiele lat wcześniej, jeszcze przed pierwszą podróżą do Florencji, zagłębiwszy się w studia nad epoką <em>quattrocenta</em>, odnalazł w autorze <em>Vita Nuova </em>pierwszego poetę, który w jego mniemaniu w sposób prawdziwy wyrażał samego siebie – »czyż istnieje coś bardziej ›nowoczesnego‹ niźli owo niestrudzone, bezlitosne poszukiwanie samego siebie?«; już wówczas próbował swych sił przekładając jeden z jego sonetów, ów na śmierć Beatrycze. Podjęcie na nowo przekładu <em>Vita Nuova </em>mogło dla Rilkego oznaczać powrót do własnej twórczości literackiej; w księżnej zaś, na wieść o jego zamiarze, odezwały się skłonności artystyczne. Przez cały listopad, co wieczór punktualnie o szóstej, oboje spotykali się w niewielkim, nisko sklepionym salonie. Rainer przynosił ze sobą lampę naftową, by mieć pod dostatkiem światła, po czym zanurzał się w ulubionym fotelu. Każde z nich trzymało w ręku własny egzemplarz dzieła; księżna czytała na głos jeden z sonetów wraz z komentarzem, po czym oboje dyskutowali wspólnie nad jego treścią. Następnie Rilke słowo w słowo tłumaczył utwór, zapisując go niewyszukaną prozą w języku niemieckim. Wersję tę znów szczegółowo omawiano; w końcu poeta podejmował próbę przekładu sonetu w formie wierszowanej, częstokroć wirtuozerią słowa wprawiając księżnę w niepomierne zdumienie, mimo iż owe próby uznawał jedynie za szkice. Można tylko żałować, iż żadna z tych wersji nie zachowała się.</p>

<p>Był to dla Rilkego pewien rodzaj pracy, dzięki której mógł znów zaprawiać się do pióra. Wciąż nie wyrzekł się swego niegdysiejszego zamiaru napisania biografii admirała Zeno; w rozmowach z księżną poruszał też ulubiony temat »nieszczęśliwie miłujących« minionych czasów, który – jak wyznał – musi w przyszłości rozwinąć. Kiedy księżna, porządkując pewnego dnia szufladę, natrafiła przypadkiem na dziennik, pisany w niewielkiej książeczce przez bliską przyjaciółkę jej matki, Thérésine Rayson, która, traktowana jako członek rodziny, dźwigała brzemię nieszczęśliwej miłości, nigdy dzieciom nie wyjawionej, poeta poczuł głębokie wzruszenie, iż oto odkrył w niej skromną siostrę »wielkich miłujących«. Losy owych postaci, wręcz obsesyjnie go zajmujących, a także siła wzgardzonej czy nieodwzajemnionej miłości, której nie uważał bynajmniej za niszczącą, wielekroć znalazły odzwierciedlenie w jego późniejszych poezjach; niemniej, myśli te nigdy nie zostały obszernie wyłożone w filozoficznej prozie, o jakiej wspominał księżnej Marie. Wydaje się natomiast, iż poeta skłonny był własnym życiem dowieść słuszności swych poglądów w tej kwestii, sam wcielając się w rolę człowieka odtrącającego uczucia. Bawiąc pod koniec listopada przez kilka dni w Wenecji, w towarzystwie Marie Taxis i jej syna Ericha, przybyłych z zamiarem nabycia kilku malowideł od Pietro Romanelliego, nie omieszkał złożyć wizyty Mimi Romanelli. I znów wzbudził w niej uczucia miłości jedynie po to, by raz jeszcze ją porzucić, a potem przysposobić do roli, jaką miała wypełnić, przesyłając jej egzemplarz książki zawierający tekst sermonu »L’amour de Madeleine« w oryginalnym brzmieniu – »utwór, który jest dla mnie przedmiotem zazdrości, gdyż sam mógłbym go napisać, sam powinienem był go napisać&nbsp;… lecz pozostało mi go jedynie przełożyć.«</p>

<p>Wkrótce po powrocie z Wenecji Erich opuścił wraz z rodziną Duino; również księżna miała zamiar wyjechać w połowie grudnia. Kiedy poeta mógł wreszcie pogrążyć się w upragnionej samotności, napełniło go uczucie niepewności; niemniej, wobec utraty mieszkania przy rue de Varenne, jaka groziła mu w nowym roku, nie miał wyboru. Pewnej paryskiej firmie podał niezbędne wskazówki dotyczące przewozu i przechowania mebli, książek oraz papierów, obecnie zaś zwrócił się do Eriki von Scheel, której zostawił klucz do mieszkania, z prośbą, by dopilnowała pracy. Erika miała również przesłać mu dwa egzemplarze <em>Księgi obrazów</em>, a także wybrać dla siebie lub wypożyczyć książki, których mogłaby potrzebować, zanim wszystkie zostaną spakowane – »skrzynia nie jest odpowiednim miejscem dla książek«. Poza tym prosił ją o podanie wymiarów jego pulpitu; »sądzę, iż winienem zlecić wykonanie podobnego na miejscu, gdybym miał tu pozostać na dłużej.« Niech nie będzie zdziwiona – pisał do Eriki – jeśliby w jego mieszkaniu zastała przypadkiem Marthe, chociaż nie powinna ona tam nazbyt często przychodzić, gdyż jej czas prawie w całości wypełnia nauka gotowania pod okiem Hedwig Woermann. (Kiedy Erika odwiedziła jego mieszkanie, istotnie zastała tam Marthe, która – jak się wydaje – nie ucieszyła się bynajmniej z jej wizyty; Marthe utrzymywała, iż Rilke obiecał był podarować jej swe lustro. Kiedy Erika doniosła mu o tym, poeta pospieszył z zapewnieniem: »Wolałbym oddać jej wszystko aniżeli znów odebrać cokolwiek, nawet rzecz najdrobniejszą, albowiem tak trudno jej zdobyć wszystkie te przedmioty, z którymi my poniekąd przychodzimy na ten świat.«).</p>

<p>Powziąwszy ostatecznie decyzję o pozostaniu w Duino, Rilke zapragnął – czym przeraził księżnę oraz Miss Greenham – jeszcze bardziej odizolować się od otoczenia i przenieść do opuszczonego, grożącego ruiną pawilonu, położonego w pewnej odległości od zamku w lasach tak zwanego »Tiergarten«. Był to w rzeczy samej święty gaj, niemniej nie mogło być mowy – chociażby ze względu na brak wody – o zaspokojeniu podstawowych, nawet najskromniejszych potrzeb poety. Rainer zaczął nawet przetrząsać zamkowe komnaty w poszukiwaniu sprzętów, które mogłyby okazać się przydatne. W końcu jednak musiał uznać ów pomysł za niefortunny; księżna mogła odetchnąć z ulgą, kiedy jeszcze przed swym wyjazdem, 12&nbsp;grudnia, udało jej się namówić gościa, by zajął narożny pokój Ericha, z którego okien roztaczał się widok na morze, ku wschodowi w kierunku Triestu oraz na południowy zachód w stronę Grado. »Wszystko wskazuje na to, iż pozostając pośród tych starych murów będę musiał spróbować pokonać wspinaczką grań tego roku; na zewnątrz morze, kras, deszcz, być może jutro nadejdzie burza; teraz się okaże, co kryje wnętrze, jako przeciwwagę dla owych potężnych żywiołów. Zatem – jeśli nie nadejdzie coś całkiem nieoczekiwanego, trzeba mi tu pozostać, wytrwać, cierpliwie czekać, wzbudzić poniekąd ciekawość samego siebie&nbsp;… bądź co bądź serca skrywają w sobie wezwanie, niczym niektóre spośród medykamentów: ›Wstrząśnij, nim weźmiesz‹; wszak mną w tych ostatnich latach bezustannie wstrząsano, lecz nikt mnie nie wziął; przeto lepiej będzie, jeśli w ciszy i spokoju podążę ku jasności i wyrażaniu.&nbsp;… Ten stary zamek ma całkiem twardą łupinę, lecz wewnątrz kryje wcale niemało miąższu, w którym mieszka się soczyście, choć trzeba się nieco natrudzić i doń przywyknąć.«</p>

<p>Z początku jego samotność wydawała się pustką – pisał do księżnej Marie Taxis, przebywającej podówczas w Wiedniu. »Lecz z czasem w niej zasmakuję&nbsp;… nic w świecie nie jest teraz dla mnie bardziej nieodzowne.« Rilke polecił sporządzić dla siebie nowy pulpit, namacalny dowód swej determinacji; przy dobrej pogodzie spacerował po »Tiergarten«. Większość czasu spędzał jednak w swym pokoju, pozostając pod troskliwą pieczą Miss Greenham, która czuwała, by nie trapiły go problemy dnia powszedniego. Carlo zgodził się podawać mu posiłki w przyległym pokoju, »z niezmierzoną łaskawością wielkiego starego psa, który jakiemuś szczenięciu pozwala jeść ze swej miski. Pierwszego dnia kucharkę ogarnęło zakłopotanie z powodu wymagań mojej wegetariańskiej diety, lecz doszliśmy już do porozumienia; znów okazuje swe umiejętności, dziś była pełna pomysłów&nbsp;… Kolację, prawie jak dla dziecka, jadam o siódmej, po dziewiątej szykuję się do snu; Boże, pozwól mi nadal cieszyć się tą prostotą.«</p>

<p>Musi istnieć możliwość, – wyznał Rainer w jednym z wcześniejszych listów do Sidie Nádherný – by wykorzystać te stare mury i potraktować je jako maskę, o której jedynie niewielu wie, czyją zakrywa twarz. W istocie świat dobrze wiedział, gdzie poeta przebywa, gdyż już od dnia przyjazdu do Duino zarzucano go listami. Kippenberg prowadził z nim ożywioną korespondencję w związku z planami kolejnych edycji <em>Nowych poezji</em>; wydawca przesłał mu również umowę dotyczącą publikacji <em>Korneta</em>, do której prawa przejął ostatecznie od Junckera po długich zmaganiach; kwestia odstąpienia praw do <em>Księgi obrazów</em> wciąż pozostawała nie załatwiona. Odsyłając w grudniu ostatnią korektę przekładu <em>Marii Magdaleny</em> poeta nalegał, by wydanie książkowe było możliwie jak najtańsze: »jak wiele kobiet potrzebuje tej książki, jak wiele czerpać będzie z niej pociechę&nbsp;… oto jest miejsce, gdzie kobiece cierpienie przemienia się w wielkość&nbsp;… sprawmy zatem, by to vademecum doszło do wielu, wielu rąk (do rąk kobiet i dziewcząt, mężczyzna nie ma z tym nic wspólnego, <em>cet animal</em>&nbsp;…)« Kippenberg zwrócił się też do niego z propozycją przekładu monografii pióra Verhaerena, poświęconej Rembrandtowi, którą pragnął opublikować. Rilke z radością przeczytał znów owo »świadectwo pełne żarliwości«, niemniej poczuł, iż nie jest w stanie nadać niemieckiemu przekładowi właściwego tonu, jako że nie znał wystarczająco dobrze dzieł Rembrandta. Odpowiadając wydawcy zauważył, iż Stefan Zweig bliższy był Verhaerenowi i przez to byłby bardziej odpowiednim tłumaczem jego książki.</p>

<p>Kippenberg zdał sobie sprawę z tego, że im bardziej zdoła ulżyć swemu autorowi ciężaru korespondencji, która w związku z rosnącą sławą poety stawała się coraz obszerniejsza, tym łatwiej odnajdzie on inspirację do własnej twórczości. Istotnie, Rilke skłaniał się, by traktować wydawcę jako człowieka, któremu powierzał swe finanse i przesyłał listy ze sprawami, które należało uregulować; do niego również kierował wszelkie prośby – w związku z poszukiwaniem bibliotekarza, który sprawowałby pieczę nad kolekcją rodziny Taxis, planami opublikowania pamiętników dziada księżnej czy też poszukiwaniami antykwarycznych egzemplarzy książek.</p>

<p>W pewnej wszakże kwestii jego przyjaciel nie mógł służyć mu pomocą – dotyczyła ona przeprowadzenia jego rozwodu. Co prawda adwokaci nie nagabywali go w owym czasie nazbyt wieloma pytaniami, niemniej jest rzeczą oczywistą, iż propozycja Klary ciążyła mu na sercu, bez względu na to, jak znikome znaczenie miała ona dla jego sytuacji życiowej. Problem ten wyłonił się w czasie, kiedy poeta wciąż nie mógł odnaleźć nowego źródła inspiracji, przez co wzmogło się w nim uczucie, iż zarówno w życiu osobistym, jak i w swej twórczości znalazł się oto w ślepym zaułku. Nawet jeśliby udzielono im rozwodu, on wciąż poszukiwał upragnionej towarzyszki życia, która byłaby mu ostoją w jego samotności.</p>

<p>Jeszcze podczas pobytu w Monachium, kiedy to bez wahania zdecydował był przyjąć propozycję księżnej i schronić się w jej zamku w Duino, doszły go wieści o Lou, które znów zwróciły ku niej jego myśli. Otóż Victor Erich Gebsattel, który później otrzymał dyplom lekarza, był podówczas głęboko zainteresowany teoriami Freuda i próbował swych sił jako psychoanalityk (to właśnie on zajmował się leczeniem Klary). Dopiero co powrócił z Weimaru, gdzie razem z Lou – jako laicy – wzięli udział w Trzecim Kongresie Psychoanalitycznym. Rilke spotkał go po raz pierwszy w Paryżu zimą roku&nbsp;1908, »w czasie dla mnie ciężkim i trudnym«, kiedy rodził się <em>Malte</em>; wtedy też obaj dyskutowali o nowych teoriach, być może rozważali również kwestię, czy psychoanaliza mogłaby okazać się pomocna w rozwiązaniu nurtujących poetę problemów, związanych z jego dolegliwościami fizycznymi oraz złym samopoczuciem. Wkrótce potem Rainer rozmawiał o nich z Lou w czasie jej wizyty, jaką złożyła mu w mieszkaniu przy rue de Varenne w maju roku&nbsp;1909. Kongres weimarski stał się słupem milowym na drodze ku praktycznemu zastosowaniu teorii psychoanalizy; rzecz zrozumiała, iż Gebsattel i Lou brali pod uwagę jej metody jako sposób leczenia depresji, w jaką popadł ich przyjaciel, szczególnie po ukończeniu pracy nad <em>Maltem</em>. Obojgu nasunęły się jednakże wątpliwości co do tego, czy zastosowanie psychoanalizy jest w tym przypadku wskazane. Kiedy Rilke, schroniwszy się w samotnej twierdzy w Duino, raz jeszcze rozważał ów pomysł, wzmogło się w nim uczucie – jak zawsze w okresie jego fizycznych niedomagań, rzeczywistych bądź urojonych – iż sam musi się uleczyć. Jednocześnie zaś koniecznie potrzebował pomocy drugiej osoby, by móc wybrnąć z kłopotów. Na wieść, iż również Lou próbowała swych sił w tej dziedzinie, Rilke uznał za rzecz oczywistą, by właśnie do niej zwrócić się o pomoc.</p>

<p>Uczucie rozgoryczenia, jakie napełniło jego serce w dniu ich rozstania, na krótko przed jego ślubem – z niego zrodziły się słowa mówiące, iż to ona go ukształtowała, po czym pozwoliła mu upaść, »błogosławieństwem byłaś, wzniosłym ideałem, / i stałaś się przepaścią, co mnie pochłonęła« – dawno było już przeminęło. W wierszach, które obecnie pisał dla niej – jedynych, jakie powstały w ostatnich miesiącach roku&nbsp;1911, pominąwszy »Pieśń wieczorną« (»Abendlied«), dedykowaną Ruth z okazji jej urodzin – Rilke powracał myślą do łączącego ich związku, który obojgu ofiarował spełnienie:</p>

<p>Jak chustką się nagromadzony oddech,</p>

<p>ach, nie: jak chustką się zaciska ranę,</p>

<p>przez którą całe życie jednym tchnieniem</p>

<p>chciałoby ujść, tak ciebie przyciskałem</p>

<p>do mnie: widziałem, jak się czerwieniłaś</p>

<p>o mnie. Któż powie, co się z nami działo?</p>

<p>Na co nie było nigdy czasu, wszystko</p>

<p>to nadrabialiśmy. Popędem każdym</p>

<p>młodości dojrzewałem zaraźliwej,</p>

<p>tak dziwnie, kiedy ty, kochana, serce</p>

<p>w najdziksze ubierałaś mi dzieciństwo.</p>

<p>Lou była dla niego »niczym brama, która po raz pierwszy otwarła mi drogę na wolny świat«, dzięki niej poeta odnalazł dojrzałość w »każdym porywie przeoczonej młodości«; ona zaś dzięki niemu odkryła własną młodość i do niej dorosła (niewątpliwie pobrzmiewa tu echo »Ostatniego przywołania«). »Nie dosyć tu wspomnienia«, napisał Rilke,</p>

<p>po tych oka</p>

<p>mgnieniach pozostać jeszcze musiał czysty</p>

<p>byt na dnie moim, osad w nasyconym</p>

<p>roztworze. Nie <em>wspominam</em> bowiem: <em>jestem</em>,</p>

<p>a to, czy jestem, wzrusza mnie ze względu</p>

<p>na ciebie. Nie w tych odnajduję ciebie</p>

<p>wystygłych już, ożałobionych miejscach,</p>

<p>z których odeszłaś; nawet myśl, że ciebie</p>

<p>nie ma tam, jeszcze ciepło twoje chowa,</p>

<p>prawdziwsza niż twój brak.</p>

<p>Psychoanaliza – tak jak ją rozumiał, opierając się na niewielu zasłyszanych wiadomościach – oznaczałaby dla niego odsłonięcie jego jaźni, całkowite odkrycie się – na myśl o tym »włosy mi stają na głowie«, jako że po takiej »kuracji« mógłby się pogrążyć w jeszcze głębszej niż przedtem beznadziei. Dlaczegóż miałby się jej poddawać, jeśli istniała Lou?</p>

<p>Czemu</p>

<p>mam się usuwać, skoro wpływ twój lekki</p>

<p>jak księżyc dla okiennych parapetów.</p>

<p>Wiersze te doszły rąk Lou dopiero wiele lat później. Wszelako po Świętach Bożego Narodzenia, spędzonych w samotności, poeta skreślił do niej list, pierwszy po ponad rocznej przerwie w ich korespondencji – »znowu jedną z mych spowiedzi«, założywszy, że Lou wciąż zainteresowana jest »tematem Rilke« i gotowa go wysłuchać. Ze szczegółami opisał jej beznadziejny stan, w jaki popadł ukończywszy pracę nad <em>Maltem</em>: »Może trzeba było pisać tę książkę, jakby się zapalało minę, może powinienem był odskoczyć daleko od niej w chwili, gdy zapłon był gotów.&nbsp;… Miałem ambicję, by w tę straconą z góry sprawę wnieść cały swój kapitał, jednakże z drugiej znów strony cała jej wartość mogła się ujawnić tylko właśnie w tej klęsce.« Od tamtego czasu minęły prawie dwa lata, jałowe i zmarnowane; konieczna mu była cierpliwość, powtarzał sobie wielekroć. Lecz owa cierpliwość, którą – jak sądził – odnalazł w sobie, z czasem coraz bardziej się wyczerpywała, gdyż wszystko, co widział i czego dotknął, zdawało się rozpadać w proch. Poeta ujrzał, jak Rodin w siedemdziesiątym roku życia ugiął się pod ciężarem pewnego śmiesznego przedsięwzięcia; jeśli zatem nawet najwyższy mistrz pracy nie zdołał jej podołać, jakże on mógłby czegokolwiek oczekiwać po swych mizernych wysiłkach?</p>

<p>Cóż to jest na Boga za praca, skoro nigdy nie można jej ukończyć, nigdy się jej nauczyć, a poza nią nie ma się nic, pozwala się spychać i poszturchiwać, coś się chwyta i wypuszcza z rąk, zaplątuje się zarówno w szczęściu, jak w niedoli i nigdy się niczego nie rozumie.</p>

<p>Droga Lou, źle ze mną, gdyż czekam na ludzi, potrzebuję ich, wyglądam ich, i to mnie tylko jeszcze głębiej pogrąża i wywołuje jakieś poczucie winy, bo przecież oni nie mogą wiedzieć, jak mało trudu w gruncie rzeczy sobie z nimi zadaję i do jakiej jestem zdolny bezwzględności. Zły to znak, że od czasów <em>Maltego</em> ciągle kogoś wyczekiwałem z nadzieją, że stanie się dla mnie czymś w moim życiu. A skąd się to brało? Tęskniłem bez przerwy, pragnąłem znaleźć człowieka, któremu mógłbym powierzyć swą samotność, oddać mu ją pod ochronę&nbsp;… Z pewnym zawstydzeniem myślę o swym najlepszym paryskim okresie, z czasów <em>Nowych wierszy</em>, gdym niczego i nikogo nie oczekiwał, gdy cały świat stawał przede mną jak zadanie do wykonania, a ja z jasnym, pewnym umysłem odpowiadałem mu jedynie swoją twórczością.&nbsp;… Każdego ranka budzę się ze zdrętwiałymi plecami i muszę je rozcierać, potrząsać nimi. Jak to możliwe, ażebym teraz, gdym udoskonalił swe środki wyrazu, właściwie nie odczuwał swego powołania, jak ktoś na marginesie?</p>

<p>Co czynić? – zapytywał Lou. Lekarz nie jest w stanie mu pomóc, tym bardziej zaś psychoanalityk, którego terapia »wymiotłaby go raz na zawsze«, co byłoby dlań przypuszczalnie »jeszcze bardziej beznadziejne niż obecny stan nieporządku«. Czyż to wszystko nie są symptomy »długiej rekonwalescencji, jaką jest całe moje życie?« Czyżby »oznaki nowej choroby?« Być może to dobrze, że obecnie znalazł bezpieczne schronienie i poczuł się po trosze niczym więzień w tych ogromnych murach zamku Duino.</p>

<p>Lou, rzecz jasna, wciąż była skłonna podjąć ów temat. »Przypadek« Rilkego, który tak doskonale znała, był w istocie jednym z głównych powodów, dla których postanowiła poświęcić się dogłębnym studiom nad teoriami Freuda; pozostał on również jednym z kluczowych zagadnień, jakie później – odbywszy studia u samego mistrza – zgłębiała w swej pracy na polu psychoanalizy. Bezzwłocznie też odpowiedziała na list Rilkego; w pierwszych miesiącach roku&nbsp;1912 jeszcze wielekroć oboje wymieniali ze sobą korespondencję. Jakkolwiek listy Lou niestety nie zachowały się, niemniej odpowiedzi Rainera świadczą o tym, iż poczuł niezmierną ulgę, mogąc się jej zwierzyć ze swych myśli. W przeciągu stycznia poeta spędzał całe dni przelewając na papier swe uczucia i obawy, a także analizując myśli i wątpliwości – niczym kret, jak sam się wyraził, który sypnął czarną ziemią w poprzek jej ścieżki.</p>

<p>14&nbsp;stycznia Rilke skreślił list również do Gebsattla, zapytując w nim, czy uważa on stosowanie psychoanalizy za wskazane w jego wypadku; wyraził przy tym – podobnie jak w liście do Lou – poważne zastrzeżenia w tej kwestii. Z niechęcią myślał o tym, by go w sposób nienaturalny »korygowano«, niczym czerwonym atramentem kartkę w szkolnym zeszycie. Odpowiedź Gebsattla była najwyraźniej mało zachęcająca, mimo iż ofiarował mu pomoc. Jego list Rilke przesłał Lou, raz jeszcze formułując swe wątpliwości; wciąż jednak dręczyła go niepewność, na domiar złego coraz bardziej dokuczały mu fizyczne niedomagania, czasem nie do zniesienia. »Nawet w muskułach objawia się ta moja nadwrażliwość, wystarczy trochę gimnastyki&nbsp;… by od razu pojawiały się opuchnięcia, bóle itp. dolegliwości, potem zaś dopadają nagle, jakby tylko na to czyhały, różne lęki, domysły, wszelkiego rodzaju udręki duchowe, aż wstyd się Tobie przyznać, jak strasznie mnie ten przeklęty krąg obtańcowuje całymi tygodniami, upodobawszy sobie jedną mękę po drugiej.« Sztuka, żądająca tak niezmiernego wysiłku, domagała się, by ciało stanowiło jej podporę, ono zaś nie potrafiło jej naśladować; cielesności groziło niebezpieczeństwo, iż stanie się »karykaturą mego duchowego wnętrza«. »Droga Lou, jeśliby Ci to nie sprawiło trudności, pomóż mi w paru słowach to wszystko lepiej rozważyć.&nbsp;… Sama widzisz, jak jest ze mną, jak mnie wciąż coś miota to tu, to tam – co robić?«</p>

<p>Na kartach tych długich listów maluje się w istocie niezwykle mroczny portret Rilkego przebywającego na zamku Duino – obraz hipochondryka, pogrążonego w chorobliwej wręcz introspekcji. Niemniej, Boże Narodzenie oraz Nowy Rok spędzał poeta nie inaczej niż dotychczas, kiedy pozostawał sam. Odczuwał radość, gdy mógł obdarować niektórych spośród przyjaciół egzemplarzami swego przekładu <em>Centaura</em>, a także przypomnieć się wielu innym listami, w których nie brak co prawda narzekań na niemoc twórczą, pobrzmiewa jednak ów dawny ton, dostrojony zawsze do adresata. Pisząc do Mathilde Vollmoeller wyraził zachwyt malowidłem <em>Laokoon</em> pędzla El Greca, złożył jej również powinszowania z okazji ślubu. Julie von Nordeck i Manon zu Solms wyznał, iż z uczuciem tęsknoty wspomina pobyt na Capri; w liście do Eriki von Scheel powracał myślą do dnia, kiedy to w towarzystwie Rodina zwiedzał katedrę w Chartres. W słowach skierowanych do samego Rodina Rilke wyraził nadzieję, iż mistrz, który także zmuszony był opuścić Pałac Biron, zdoła znaleźć odpowiednie mieszkanie. Wiele czasu poświęcił negocjacjom prowadzonym z Romanellimi w sprawie płócien, które pragnęła nabyć Marie Taxis; przejęła go radość, kiedy w dzień Bożego Narodzenia mógł donieść księżnej, że Pietro Romanelli zgodził się ostatecznie na jej propozycję. »Dumny jestem z tego mojego <em>début</em> jako <em>intermédiaire</em>.« Ilse Sadee, jego młoda wielbicielka z Krefeld, otrzymała obszerny i przemyślany komentarz do wierszy jej narzeczonego, które przedłożyła mu do oceny. Poeta prosił Andre Gide’a, by pomógł mu zdobyć odlew maski pośmiertnej Pascala, której poszukiwał zaprzyjaźniony lekarz z Monachium; Fischerom zaś przesłał spóźnione życzenia z okazji jubileuszu ich domu wydawniczego wraz z oceną utworu Hofmannsthala <em>Jedermann</em> oraz prośbą o egzemplarz czasopisma <em>Neue Rundschau</em>. Rilke, jak zawsze, pogrążał się w lekturze – zachłannie czytał pisma św.&nbsp;Augustyna, <em>Legendy świętych</em> pióra Ribadaneiry, listy Balzaka do Madame Hańskiej, dzieła Duńczyka Johannesa Jensena.</p>

<p>Tak więc pogrążenie się na powrót »w pracy« oraz analiza własnych myśli i zrzucenie ich ciężaru w listach do Lou były dla poety najlepszym lekarstwem. Pisania listów do przyjaciół Rilke nie traktował jedynie jako sumiennego spełniania obowiązku, sprowadzającego się do umieszczenia odpowiedzi w starannie prowadzonej księdze korespondencji. Stanowiło ono również podstawę owej samoanalizy, która ostatecznie wybawi go z trapiących udręczeń. Przed Lou mógł czynić osobiste »spowiedzi«; podobnie listy do pozostałych przyjaciół, każdy na swój sposób, były częścią tych wyznań. Słowa, skreślone raptem do Tory Holmström, która od wielu miesięcy nie miała od niego żadnych wiadomości: »Jestem niczym zagon jałowej roli, i myślę, że musi istnieć jakieś zielsko, które ona urodzi, gdy ja czuję się zupełnie pusty«, czy też do Marie Taxis: »Całymi dniami pełzam w gąszczach mojego życia, krzyczę jak barbarzyńca i klaszczę w dłonie – nie uwierzysz Pani, jakie stwory wówczas wylatują, aż włosy jeżą się na głowie«, sprawiły mu ulgę i oznaczały dlań pewien krok naprzód. Mimo narzekań dostrzec w nich można coraz głębszą ufność w skuteczność jego własnej terapii. »Z dniem każdym staję się coraz bardziej porywczy; gdyby teraz ktoś do mnie przyszedł, mógłby znaleźć się w niebezpieczeństwie, bowiem w każdej chwili mogę ugryźć.« Nawet jeśli poeta wahał się, czy poddać się leczeniu metodą psychoanalizy, to jednak podświadomie powziął już był decyzję, jako że zdołał przynajmniej przezwyciężyć w sobie słabość i odzyskał siły twórcze.</p>

<p>W okresie Świąt Bożego Narodzenia Heinrich Vogeler zaproponował Kippenbergowi opublikowanie wierszy Rilkego poświęconych Dziewicy Marii, które malarz ozdobił własnoręcznie ilustracjami. Projekt ten obaj przyjaciele rozważali wiele lat wcześniej w Worpswede, niemniej Rainer sądził, iż został on zarzucony, tym bardziej, że od tamtego czasu ich drogi rozeszły się. Rilke nie mógł sobie w istocie przypomnieć, czy w ogóle zawarł w swych wierszach całe »Życie Marii«, stąd był niezdecydowany; jednakże przez wzgląd na niezachwianą przyjaźń oraz szacunek, jakie zachował wobec Vogelera, zdecydował się podjąć na nowo ów temat. Jeszcze w przeciągu stycznia, kiedy koił swą rozpacz w listach do Lou i Gebsattla, przeniósł na papier trzynaście wierszy, które utworzą <em>Życie Marii</em> – niedoskonałe szkice, jak je później określił sam autor, gdyż składały się nań utwory »z drugiej czy nawet trzeciej ręki, naśladowcze miast odkrywczych«. Mimo to cykl ten miał się stać »małym młynem«, któremu ruch nadał potężniejszy strumień; w dniach, kiedy powstawał, owładnęła poetą idea <em>Elegii</em>, »być może największego i najczystszego dzieła mego serca«.</p>

<p>W rozmowie z księżną Marie, Rilke utrzymywał później, iż idea Pierwszej Elegii zrodziła się z podszeptu boskiego natchnienia. Pewnego ranka – zwierzał się jej – otrzymał irytujący list dotyczący spraw finansowych, któremu należało niezwłocznie poświęcić nieco uwagi. Za oknem dęła gwałtowna bora, lecz słońce rozjaśniało niebo, a świetlisty błękit morza srebrzył się w jego promieniach. Poeta zszedł w dół wąską ścieżką, łączącą u podnóża zamku jego wschodni i zachodni bastion, skąd skalne zbocze opadało stromo jakieś dwieście stóp ku morzu. Kiedy tak spacerował, zastanawiając się nad odpowiedzią na ów list, nagle przystanął osłupiały – zdawało mu się bowiem, iż słyszy głos rozlegający się pośród szumu wiatru:</p>

<p>Któż, gdybym krzyknął, usłyszałby mnie z zastępów</p>

<p>anielskich?</p>

<p>Wedle słów księżnej Marie Taxis poeta »stał w miejscu nasłuchując. ›Cóż to?‹ szepnął półgłosem. ›Cóż to nadchodzi?‹ Wyjął notatnik, który zawsze nosił ze sobą, i zapisał w nim owe słowa, a zaraz potem jeszcze kilka wersów, jakie nasunęły mu się bez świadomego udziału. Któż nadszedł? Teraz zrozumiał: to Bóg.&nbsp;… Rilke powrócił w spokoju do swego gabinetu, odłożył notatnik i zajął się listem. Lecz jeszcze tego samego wieczoru spisał w całości Pierwszą Elegię.« Mało tego, w ciągu następnych kilku tygodni przelał na papier drugą; miał również wyobrażenie struktury całego dzieła. Skreślił fragmenty dalszych trzech Elegii, a także utrwalił, w sposób bardziej ostateczny, pierwsze piętnaście wersów utworu, który – jak sądził – stanie się zakończeniem całego cyklu.</p>

<p>»Najokrutniejsze w sztuce, że im więcej w niej osiągasz, tym bardziej cię zobowiązuje do szukania form coraz doskonalszych, niemal już niemożliwych do osiągnięcia« – Rilke napisał do Lou, w czasie, kiedy wciąż nie miał pewności, czy zdoła wyjść zwycięsko z tej próby. Elegie miały stać się jego zobowiązaniem wobec sztuki, uwielbieniem posłannictwa, którego się podjął, nie bacząc na przerażenie, jakie z sobą niosło –</p>

<p>Albowiem piękno jest tylko</p>

<p>przerażenia początkiem, który jeszcze znosimy</p>

<p>z takim podziwem, gdyż beznamiętnie pogardza</p>

<p>naszym unicestwieniem. Straszliwy jest każdy anioł. –</p>

<p>i miały się zakończyć, jeśli tylko poeta zdoła wytrwać, radosną pieśnią pochwalną:</p>

<p>Żebym kiedyś u granic strasznego przejrzenia</p>

<p>radość i chwałę zaśpiewał przyzwalającym aniołom.</p>

<p>Żeby z mocno–kowanych młotków serca</p>

<p>żaden nie zawiódł na miękkich, niepewnych albo</p>

<p>rwących się strunach. Żeby moja twarz strumieniejąca</p>

<p>rozpromieniła mnie; żeby niepozorny płacz</p>

<p>zakwitł. O, jak będziecie mi wtenczas miłe,</p>

<p>noce pełne strapienia.</p>

<p>Zakończenie utworu Rilke potrafił już dostrzec, wszelako nie drogę, która musiała ku niemu prowadzić. Owe pierwsze dwie Elegie stanowiły początek, który nastał raptownie – były sublimacją, pełną elips i aluzji, jego doświadczenia sprzeczności pomiędzy powołaniem poety a wymaganiami, jakie stawia życie.</p>

<p>I wszystko to było zleceniem.</p>

<p>Czy mu sprostałeś? Czy nie byłeś zawsze</p>

<p>roztargniony czekaniem, jakby ci miało wszystko</p>

<p>zwiastować kochankę?</p>

<p>Pomimo swej tęsknoty za inną, »przyszłą ukochaną«, za kimś, kto istniałby dla niego w jego własnej samotności, żywił głębokie uczucie, iż to nie powinno nastąpić:</p>

<p>Czy nie czas już, byśmy kochając</p>

<p>oderwali się od przedmiotu miłości i drżąc mu sprostali:</p>

<p>jak wytrzymuje strzała cięciwę, aby skupiona w odskoku</p>

<p>była czymś <em>więcej</em> niż jest. Bo nigdzie nie można pozostać.</p>

<p>Śpiewając swą pieśń do Aniołów, »nieomal zabójczych ptaków duszy«, Rilke sławił doskonałość, do której poeta musi dążyć:</p>

<p>przestrzenie istności, tarcze z rozkoszy, fermenty</p>

<p>burzliwej ekstazy, i nagle, odosobnione,</p>

<p><em>lustra</em>, które swą piękność zniknioną</p>

<p>na nowo wchłaniają w swe własne oblicze –</p>

<p>doskonałość obdarowywania i przyjmowania we wzniosłej niezależności, nie doznając uszczerbku; w ludzkim wymiarze mogą ją osiągnąć jedynie ci, którzy umierają w młodym wieku, lub też wielkie miłujące jak Marianna Alcoforado czy Gaspara Stampa, których miłość nie wiąże się już z jej przedmiotem; niemniej, pozostała ona dla poety celem, do którego zdążał przez całe życie.</p>

<p>Gdyż ogarnięci uczuciem spalamy się, ach, zawsze</p>

<p>ulatniamy się z naszym oddechem; od drwa płonącego do drwa</p>

<p>wydajemy woń coraz słabszą.</p>

<p>……………………………………………………</p>

<p>Jak z pierwszych traw rosa</p>

<p>ulatnia się z nas to wszystko, co nasze, jak żar</p>

<p>z gorącego pokarmu.</p>

<p>……………………………………………………</p>

<p>Czyli was nie zdumiała na stelach attyckich</p>

<p>powściągliwość ludzkiego gestu? Czy miłość i pożegnanie</p>

<p>nie kładą się tak lekko na plecy, jakby stworzone</p>

<p>z innej materii niż nasza?</p>

<p>……………………………………………………</p>

<p>Ci powściągliwi wiedzieli: na tyle możemy się zdobyć,</p>

<p><em>ta</em> rzecz jest nasza, <em>tak</em> czuły dotyk; silniejszy</p>

<p>jest ucisk bogów. Lecz to bogów sprawa.</p>

<p>Ach, gdybyśmy mogli znaleźć czystą, trwałą, choć wąską</p>

<p>dziedzinę ludzką, skrawek urodzajnej ziemi</p>

<p>między rzeką a skałą. Gdyż nasze serce wciąż jeszcze</p>

<p>przewyższa nas samych, jak tamci. I nie możemy za nim</p>

<p>podążyć poprzez obrazy, co je łagodzą, ani</p>

<p>przez boskie ciała, gdzie się przemożniej uśmierza.</p>

<p>Pierwszą Elegię Rilke przesłał niezwłocznie księżnej Marie Taxis; wpisał ją w starą, oprawną w skórę księgę, którą wspólnie zakupili w Weimarze; księga ta wydawała mu się jakby stworzona dla tej »pierwszej pracy duinejskiej (pierwszej od długiego czasu!)«.</p>

<p>Monologi te zostały napisane wierszem białym, w większości stopą daktyliczną antycznej elegii. Owa miara wiersza obecna była w tradycji niemieckiej literatury od czasów Klopstocka, poeta zaś miał ją żywo w pamięci, jako że czytał niedawno »Euphrosyne« pióra Goethego. Rilke zawsze twierdził, iż strofy te pisał jakby »pod dyktando«. Lecz powiedzieć, że to sam Bóg przemówił, to tylko jeden ze sposobów wyjaśnienia ich genezy; spoglądając bardziej trzeźwo ten nagły przypływ natchnienia, możemy uznać go za owoc instynktownej determinacji poety, by samemu uleczyć się ze swych bolesnych doświadczeń. Ów »głos«, jaki usłyszał, dotarł do kogoś, kto był przygotowany na jego przyjęcie. Poeta, – napisze kilka lat później Hermann Hesse – jakkolwiek zachwycony nowymi metodami psychoanalizy, nie był w stanie uczynić nic więcej aniżeli jedynie »wciąż oddawać się rojeniom i podążać za głosem podświadomości«. Elegie stanowią – jak zauważył Simenauer – zadziwiający przykład żywiołowego objawienia się podświadomości poety; słowa cisnęły się pod pióro, podobnie jak byłyby popłynęły z jego ust – choć z pewnością w innej formie – gdyby Rilke położył się na kozetce doktora Gebsattla. Wydaje się wielce prawdopodobne, iż stało się to 20&nbsp;stycznia roku&nbsp;1912. Z całą pewnością tego właśnie dnia Rainer otrzymał od swego adwokata list w sprawie rozwodu; był to również dzień – rzecz to o wiele bardziej istotna – w którym nadeszła odpowiedź Gebsattla na jego zapytanie, czy powinien poddać się psychoanalizie; list ów poeta przesłał Lou.</p>

<p>Dla Lou, nękanej udręczeniami z powodu jego położenia, decyzja ta – jak wspominała po latach – była jedną z najtrudniejszych w życiu. W przesłanym Rilkemu telegramie, a później także liście, odradziła mu ostatecznie terapię psychoanalityczną. »Droga Lou, Ty <em>Dobra</em>,« – odpowiedział 24&nbsp;stycznia –</p>

<p>piszesz, jakbyś do mnie <em>mówiła</em>&nbsp;… wszystko, o czym mi piszesz, mówi mi też moje własne odczucie, pierwsze i wciąż najsilniejsze, które uważasz za słuszne, tak więc nie chodzi tu bynajmniej o brak przekonania z mej strony.&nbsp;… Wiem teraz, że ta analiza miałaby dla mnie tylko wówczas sens, gdybym miał brać poważnie ową dziwną, ukrytą myśl, która mi nieraz pod koniec pisania <em>Maltego</em> natrętnie przychodziła do głowy niby wybawienie: <em>nie pisać nigdy więcej</em>. Wówczas istotnie można by było myśleć o tym wypędzaniu diabłów, bo tylko w pojęciu mieszczucha są one siłą jedynie niszczącą, przeklętą, gdy zaś nie można ich zastąpić aniołami, musiałoby się, traktując to z pewnym uproszczeniem, powiedzieć sobie, że znikną, gdy zmienię swój zawód na inny (tylko jaki?).</p>

<p>Posyłając jej dwa wiersze z cyklu <em>Życie Marii</em> Rilke ani wspomniał o tym, iż właśnie ukończył swą Elegię. Niemniej, jeszcze tego samego miesiąca do jej uszu dotarł »okrzyk radości«, rozbrzmiewający w liście pełnym dobrych wieści. »Daj Bog żyzń!« (»Daj Bóg życie!«) – odpisała mu Lou, doznawszy ulgi wiedząc, iż poeta przezwyciężył kryzys twórczy. Jednakże Rilke zdawał sobie sprawę, że to był zaledwie początek. »Najgorsze,« – zwierzał się w liście skreślonym 7&nbsp;lutego – »że mnie zawsze tak samo w czysto fizycznym znaczeniu porusza sam fakt przyjmowania, jak i niemożność przyjmowania. Ach, ze mnie już taka stara kolasa, dawniej pięknie ustrojona, a dziś, gdy nawiedza mnie cud, dziwię się, jadąc w niej choćby tylko pół godziny, że z niej nie wysiadam, tak się kolebię na wybojach, trzęsę jak najnędzniejsza telega i sam niemal nie wyskakuję za spojeń.« Na tę chwilę czekał ponad dwa lata; świadomie przygotowywał się na jej nadejście, zagłębiwszy się w swej samotności w Duino; wszelako podobnie jak pacjent leżący na kozetce psychoanalityka nie może oczekiwać, iż ozdrowieje już po pierwszej wizycie, tak też i jego droga ku ostatecznej formie wyrazu tego, co w nim tkwiło, będzie długa i trudna, nawet jeśli już teraz był w stanie wyobrazić sobie ostateczny kształt swej elegijnej symfonii.</p>

<p>Dni, kiedy wena poetycka mu sprzyjała, toczyły się niezmiennym trybem, którego poeta nie był skłonny porzucić. Miast samemu wybrać się do Triestu w poszukiwaniu prezentu dla Marthe z okazji przypadających w marcu urodzin, prosił o pomoc księżnę Marie, przebywającą wówczas w Wiedniu; uradował się wielce, kiedy zdołała nabyć zabytkowy srebrny medalion, który dokładnie odpowiadał drobiazgowemu opisowi, jaki jej przesłał. Wciąż zmagał się ze swą samotnością niczym Jakub z aniołem – zwierzał się Sidie Nádherný – »ona jest rzecz jasna silniejsza ode mnie, a jednak nie zada mi żadnej szkody«. Księżna tymczasem wyraziła szczery podziw dla jego Pierwszej Elegii, której siła wyrazu do głębi ją poruszyła; utwór pokazała również Hofmannsthalowi oraz Kassnerowi. »Przyznaję, iż słowik jest zaiste cudownym ptakiem« – Rilke napisał do księżnej – »chciałby Bóg, iżby mój ciernisty gąszcz był dlań odpowiednim schronieniem.« Wszelkie zachwyty nad jego elegią winny stać się jej udziałem – wyznał poeta – »albowiem czymże by ona była bez Pani, bez naszych rozmów, bez Thérésine, bez Duino, bez mojej samotności tutaj, która z dniem każdym tchnie we mnie coraz więcej odwagi?«</p>

<p>W rzeczywistości jednak jego odwaga słabła, a zmienna aura dawała mu się we znaki, mimo iż mężnie człapał bosymi stopami po śniegu. W trakcie lutego zaczął rozmyślać o wyjeździe do Wenecji; zwrócił się też do Kippenberga z prośbą o wcześniejsze wypłacenie należnych mu zaliczek. Wzmogła się w nim tęsknota, by raz jeszcze przyłożyć dłonie do »ciepłych starych murów« gdzieś w Italii. Wracając wspomnieniami do pierwszego pobytu w Wenecji, dokąd udał się szesnaście lat wcześniej wraz z Nathanem Sulzbergerem, znów zajrzał do pism Goethego i przeczytał w całości jego <em>Podróż do Italii</em>, oniemiały z podziwu dla powagi, czasem wręcz zachłanności, z jaką jej autor przyswajał sobie nowe wrażenia z podróży, która miała się stać punktem zwrotnym w jego życiu. »Zdumiewa mnie, jak wszystko przychodzi w swoim czasie, jak nie można ani niczego siłą przyspieszyć, ani się przed czymś uchronić« – napisał w liście do Lou. Rilke – jak wyznał w styczniu swemu wydawcy – miał jedynie mgliste wyobrażenie o tym, dokąd wyruszy po opuszczeniu Duino. Jego plany przypominały szkice, utrwalone na luźnych kartkach, wciąż nie ponumerowanych, które pewnego dnia same będą musiały ułożyć się we właściwej kolejności; niemniej, wydawało mu się rzeczą nie do pomyślenia, by mieszkać przez tak długi czas u wrót Italii i ominąć sposobność, aby przez nie wejść. Jego nastrój wszakże zmieniał się równie często jak pogoda; nie zdecydował się dokądkolwiek wyruszyć, do czasu aż »Pascha« Taxis powrócił do Duino i z końcem marca zabrał go ze sobą na krótko do Wenecji.</p>

<p>Tam też spotkał May Knoop, która zatrzymała się w Wenecji w drodze powrotnej z Heluan. Towarzyszył jej Algernon Blackwood, któremu przedstawiła poetę; obaj spędzili wspólnie kilka godzin pływając gondolą. Blackwood, który uczęszczał do szkoły w Niemczech, bez trudu nawiązał rozmowę, nie czuł się jednak na siłach, by wnieść do niej coś interesującego; kiedy po latach powracał myślą do tamtego spotkania, przypominał sobie głównie dziwny strój Rilkego – czarny surdut oraz melonik. Jednakże poeta – jak donosił w liście do Marie Taxis – odniósł wrażenie, iż udało im się »w krótkim czasie nawiązać bliski kontakt, to znaczy wzbudziliśmy wzajem szczery podziw«; odkryli też w sobie wiele wspólnych cech. Pominąwszy Bernarda Shaw, Blackwood był jedynym angielskim pisarzem, jakiego Rilke poznał osobiście w swym życiu.</p>

<p>W trakcie tych wciąż jeszcze trudnych tygodni nie przestawał pisywać do Lou, pełen wdzięczności za jej listy, które napełniały go otuchą, szczerze żałując, iż nie zwrócił się do niej tuż po ukończeniu <em>Maltego</em>. Wiedząc, że Lou słyszała z ust Gebsattla o tym, iż Klara zażądała rozwodu, w obszernym liście przedstawił w rzeczowy sposób swój stosunek do łączącego ich związku. Klara była mu całkowicie podległa, przejęła jego własną osobowość, pisała listy, które równie dobrze mogłyby wyjść spod jego pióra; mimo to okazywała mu jednak głęboką niechęć w chwilach, kiedy uświadamiała sobie, jak wiele rzeczy obcych jej naturze tym samym zaakceptowała. »Gdy się na nią patrzy, gdy się widzi, co się stało z nią od czasu jej lat dziewczęcych, nie znajduje się nic uchwytnego (poza jej macierzyństwem i stosunkiem do Ruth), nic, jak tylko bezustanne przechodzenie od adoracji mojej osoby do całkowitego jej przekreślenia.« Jeżeli wskutek terapii psychoanalitycznej udałoby się – taką żywił nadzieję – »przegnać« go z jej osobowości, wówczas Klara przypuszczalnie będzie musiała rozpocząć na nowo swe życie w owym punkcie, w którym on je przerwał. Obecnie zaczął rozumieć, dlaczego ich związek nie mógł zrodzić nic rzeczywistego, trwałego. »Ona ze wszystkich swych sił starała się być albo moim Ja, albo Contre–Ja, i w ten sposób naturalnie stał się z niej <em>advocatus diaboli</em>&nbsp;…« Nawet jej praca pozostała dla niego zagadką, gdyż nie był w stanie pojąć, jakim sposobem można tworzyć prawdziwą sztukę, nie czując w sobie wewnętrznego przymusu. Praca była dla niej po prostu zwyczajnym zajęciem, któremu oddawała się z pilnością, wciąż doskonaląc własną sztukę – »przypominało mi to trochę dobrze utrzymaną <em>dépendance</em>, dla której się gotuje w głównym budynku«; nie można było w niej dostrzec owego wewnętrznego powołania, które kazałoby jej »bez namysłu, niechby za najwyższą cenę, rzucić się w swą pracę głową naprzód«. Rilke wyznał, iż jest szczerze zatroskany o jej przyszłość; być może wspólne życie z Ruth będzie miało dla niej bardziej dobroczynny wpływ aniżeli zajmowanie się sztuką.</p>

<p>Z trudem przyznał, iż odpowiedzialność spoczywa również na nim. »Jako kobieta musiałaby być naturalnie kochaną, będąc kochaną pozwala bowiem zrealizować się swej kobiecości, i to prawda, że w pewnych okresach pojawiał się na jej twarzy rys, który we mnie godził jak wyrzut« – przypominał mu on wyraz twarzy Madame Rodin, o której ze wzburzeniem wyraziła się niegdyś pewna młoda dziewczyna: »Mój Boże, czy wolno było dopuścić, żeby wyglądać na niekochaną?« W istocie była to owa rafa, o którą rozbił się ich statek. Uczucia beztroski i radosnego uniesienia wkrótce przeminęły, a poeta uświadomił sobie, iż nie postąpił właściwie, decydując się pozostać z Klarą w tradycyjnym związku. Nawet jeśli przez pewien czas próbowała ona kierować się wzniosłą ideą, nakazującą »czuwać nad samotnością drugiego«, nie leżało to jednak w jej naturze, by spełniać tę rolę do końca życia. Rilke miał coraz mniej wątpliwości, jakiej osoby naprawdę potrzebował – nie żony, lecz milczącej towarzyszki życia, która, niczego nie żądając, »chroniłaby jego samotność«.</p>

<p>Opanowało go – jak się zdaje – uczucie, iż Klara sama musi zatroszczyć się o siebie; nurtował go natomiast rosnący niepokój o przyszłość Ruth, jako że poczuwał się do odpowiedzialności za córkę, której należało zapewnić staranne wykształcenie. Kwestię tę Rainer mógł poruszać – tak też uczynił – w rozmowach z licznym gronem przyjaciół, którzy nic jeszcze nie wiedzieli o jego zamiarach rozstania się z żoną. Jak zawsze, nie zabrakło rad ze strony matczynych i siostrzanych dusz – jego wielbicielek, które pragnęły oszczędzić poecie tak przyziemnych zmartwień. Propozycja księżnej Marie, by oddać Ruth do katolickiej szkoły zakonnej, nie przypadła poecie do gustu, mającemu w pamięci przygnębiającą atmosferę własnych lat szkolnych; żywił on nadzieję, iż jego córka będzie pobierać naukę w placówce przepojonej bardziej postępowymi ideami w duchu szwedzkiej »Samskoli«. Pod tym względem pomysł Ewy Cassirer, która powróciła właśnie z Rzymu, wydał mu się znacznie bardziej interesujący. Jej mąż należał do zarządu Odenwaldschule, nowego typu szkoły z internatem, a co ważniejsze, oboje byli gotowi wyłożyć 10&nbsp;000&nbsp;marek z myślą o kształceniu Ruth w tej placówce. Rilkemu wydało się to idealnym rozwiązaniem; pełen optymizmu zaczął rozważać, jak dużą sumę mógłby przeznaczyć na ten cel z własnych oszczędności. Klara wszakże upierała się nieugięcie, iż Ruth powinna pozostać z nią w Monachium. Niemniej, państwo Cassirer podtrzymali swą propozycję finansowania edukacji Ruth (co stało się już pewną tradycją wśród dobroczyńców poety), bez względu na to, w jakiej szkole rozpocznie ona naukę. »To zaiste cud« – Rainer napisał w kwietniu w liście dziękczynnym do Ewy, w nadziei, iż zdoła ona jakimś sposobem rozciągnąć kontrolę nad ofiarowanymi pieniędzmi (»moja żona postępuje równie nierozsądnie jak ja, jeśli idzie o wydatki«); zaproponował też, by niezwłocznie udała się do Klary i sama przekazała jej pomyślne wieści. »Nasza mała dziewczynka nie ma słodkiego życia ze swymi rodzicami, zdumiewa mnie jej łaskawość i cierpliwość, jaką nam okazuje&nbsp;… Dziesięć lat pozwolono jej dorastać w ten sposób; nie był to najgorszy początek, lecz tym bardziej nieodzowne wydaje się, by następne dziesięć należycie rozważyć i ułożyć.«</p>

<p>Krótki pobyt w Wenecji, dokąd Rilke udał się z końcem marca, miał dlań dobroczynny wpływ, nie tylko dzięki sprzyjającej aurze, lecz również dlatego, iż stanowił oderwanie się od samotności, co zawsze – cokolwiek sądził o tym poeta – było rzeczą pożądaną. Obecnie zaś, kiedy udało się w pewnej mierze zapewnić Ruth bezpieczną przyszłość, Rainer postanowił tam powrócić. W kwietniu w Duino zawitała księżna Marie, przez krótki czas na zamku gościł również Kassner; oboje mieli sposobność wysłuchać Drugiej Elegii. Niemniej, w odwiedziny zjeżdżało coraz większe grono gości, bez których księżna – jak się zdaje – nie mogła się obejść; 9&nbsp;maja Rilke z radością pożegnał hałaśliwe towarzystwo, by zakosztować ciszy i spokoju skromnego pokoiku w Wenecji, gdzie mógł przebywać sam wedle własnego upodobania.</p>

<p><strong>3</strong></p>

<p>Czy nie doznam Bliskiego?</p>

<p>Tylko trwać bez istnienia?</p>

<p>(Ronda, luty 1913)</p>

<p>Wkrótce po przybyciu do Wenecji Rilke donosił Kippenbergowi, iż co prawda nie powziął żadnych ostatecznych planów, zamierza jednakże pozostać tam przez pewien czas; pragnie bowiem przekonać się, czym to miasto zechce go tym razem obdarować, »gdyż nigdy, zdaje mi się, nie możemy się sobą wzajem nasycić, stąd dobrze byłoby poznać, czego od siebie oczekujemy«. Przez kilka ostatnich miesięcy poeta usłyszał wiele radosnych wieści od swego wydawcy; zapowiedział on publikację <em>Korneta</em> jako pierwszego tomu nowej serii wydawniczej Insel–Bücherei, obejmującej niedrogie, lecz wydawane w eleganckiej formie książki. Drukiem ukazał się wreszcie przekład <em>Marii Magdaleny</em>, oprawny – zgodnie z życzeniem autora – w »szary strój pokutny«. Z pierwszego listu, jaki mu doręczono w Wenecji, Rainer dowiedział się, iż Kippenberg nabył prawa do wydawania <em>Rodina</em>; zawierał on również propozycję nowej edycji monografii, która zostałaby wzbogacona ilustracjami dobranymi przez Kesslera. Podczas niedawnego pobytu Kippenberga w Wiedniu księżna Marie pokazała mu rękopis Pierwszej Elegii; wydawcy – rzecz to zrozumiała – zależało na tym, by czytelnicy nie zapomnieli o jego autorze, dlatego też zdecydował się opublikować fragment elegii w następnym numerze <em>Insel–Almanach</em>. Rilkego uradowała wiadomość, iż Kippenberg poznał jego nowy utwór, doniósł mu także o istnieniu Drugiej Elegii, którą księżna oraz Kassner ocenili jeszcze wyżej; niemniej poeta przeciwny był przedwczesnej prezentacji dzieła przed publicznością. Zdawał sobie sprawę, iż upłynie wiele czasu, zanim rozwinie się ono w pełni, podobnie jak jego <em>Księga godzin</em>, której część pierwsza »przez długie, długie lata pozostawała w rękach przyjaciółki, nim wraz z późniejszymi częściami utworzyła ukończoną księgę&nbsp;… pragnąłbym tak samo postąpić z moimi Elegiami&nbsp;… wiem, że pozwoli mi Pan tak uczynić i nie poczyta tego za kaprys«.</p>

<p>Rilke wynajął pokój przy Zattere, jednakże księżna Marie zaproponowała mu, by w czasie podróży do Bośni, w jaką się wybierała, zamieszkał w jej własnym <em>pied–à–terre</em>, niewielkim, lecz wykwintnie urządzonym apartamencie, mieszczącym się na półpiętrze (<em>mezzanino</em>) w Palazzo Valmarana, tuż przy Canal Grande. Z początku poeta skłonny był pozostać w swoim skromnym mieszkaniu, by nie przyjmować na siebie zobowiązań względem towarzystwa; wszelako po pewnym czasie, kiedy to złożył wizytę rodzinie Valmarana, a w jego – tanim co prawda – pokoju było dlań zbyt gorąco w ciągu tych paru tygodni, jakie w nim spędził, postanowił zgodzić się na propozycję księżnej. (Nie bez wpływu na jego decyzję – jak się wydaje – pozostawał fakt, iż w pałacu hrabiny Valmarana przebywała podówczas również jej córka Agapia – piękna, trzydziestoletnia, wciąż niezamężna kobieta, pełna podziwu dla jego twórczości, jedna z tych wielbicielek, gotowych słuchać jego poezji, którymi poeta lubił się otaczać). »Czynsz, jaki tutaj opłacam, jest w istocie bardzo niewielki« – napisał do księżnej Marie – »lecz tam przeznaczę tę kwotę na róże, którymi wypełnię całe mieszkanie.« Także przyjaciel Marie Taxis, książę Wolkow–Muromzow, ofiarował mu pokój w swym o wiele okazalszym pałacu; niemniej Rilke oparł się tej pokusie pretensjonalności i zdecydował zamieszkać w <em>mezzanino</em> księżnej: »Czuję się jak pies, co tak zaciekle pożera porcję z talerza, który postawiono przed nim, nieufnie spozierając na nową ogromną miskę, jaką próbują go zwabić.«</p>

<p>Apartament idealnie odpowiadał jego upodobaniom. Wprowadziwszy się doń 1&nbsp;czerwca, zadał sobie nieco trudu, by przystosować go do własnych wymagań; w pokoju postawił niewielkie biurko, które znalazł wędrując przez getto, a także jeszcze jeden pulpit, wykonany przez miejscowego cieślę (»najpiękniejszy spośród wszystkich moich europejskich pulpitów«). Na balkonie zasadził hortensje oraz pnący bluszcz, wszędzie rozstawił wazy pełne róż. Z czasem nawet dziecięca wrzawa, rozbrzmiewająca na Campo San Vio, a także świergot niezliczonych czered wróbli coraz mniej mu przeszkadzały, stając się ostatecznie tłem »nabrzmiałej ciszy«. Niemniej, mimo tych wszystkich przygotowań, nie powstało wówczas wiele wierszy, pominąwszy nieliczne fragmenty z kręgu Elegii. I chociaż Rilke pozostał w Wenecji aż do września, owładnęło nim, silniejsze niż zwykle, uczucie ulotności i przemijania. »Jakże powolnie nadchodzi przyszłość – a kiedy już się zjawi, czyż będę gotów ją przyjąć? Zatracam się, czekam, nie sposobię się do niczego.« W rzeczy samej, niełatwo przyszło mu otrząsnąć się z atmosfery, w jakiej pogrążył się tamtej niezwykłej zimy, spędzonej na zamku księżnej Taxis; czasem wzmagało się w nim uczucie, iż powinien powrócić do swej »hermetycznej samotności« Duino.</p>

<p>Nim minął czerwiec, poeta odniósł wrażenie, iż mimo wszystko niewiele mógł doświadczyć w tych dniach w Wenecji. Kiedy snuł myśli, czy nie powinien powrócić do Niemiec, nieoczekiwane zrządzenie losu tchnęło weń nowe życie. Dzięki pośrednictwu Carla Placci, który przybył do Wenecji, by spędzić tam kilka tygodni, Rilke miał sposobność osobiście poznać Eleonorę Duse. Już od dawna pragnął spotkać tę sławną aktorkę; marzył nawet, by pewnego dnia ujrzeć ją w inscenizacji <em>Białej księżniczki</em>, którą jej zadedykował. I chociaż okazji po temu nie brakowało, nie podjął odpowiednich starań i wciąż podziwiał ją z oddalenia, jako jeszcze jedną postać ze swej galerii »wielkich miłujących« z kart <em>Maltego</em>; niepoślednią rolę odegrała przy tym głośna historia jej związku z d’Annunziem. 1&nbsp;lipca poeta złożył aktorce wizytę w jej mieszkaniu przy Zattere. »Cóż mogę Panu powiedzieć?« – napisał w liście do Placciego – »to spotkanie zawsze byłoby pięknym przeżyciem; nie mógłbym jednakże przewidzieć, iż zawładnie nim tak niezrównana delikatność&nbsp;… Jakże słusznie postąpiłem, nie czyniąc przez tyle lat nic, by spełnić to moje głębokie pragnienie. Poszukując się wzajem ludzie nie powinni wytężać własnej woli, trzeba poddać się biegowi wszechświata, podobnie jak gwiazdy, a wówczas wszystko spełni się w zgodzie z odwiecznym prawem, w pełni uniwersum.« Spotkanie z Duse było może najgorętszym pragnieniem jego życia – jak wyznał księżnej Marie; jakkolwiek brak mu czasem precyzji, jakiej wymaga zadośćuczynienie życzeniom (»wypowiadanie życzeń przypomina strzelanie do tarczy, ja zaś stoję pośrodku ognia walki z niewidzialnym wrogiem«), niemniej spełnienie się tego pragnienia bez wysiłku z jego strony wydało mu się kolejnym dowodem tego, iż mimo wszystko podążał właściwą drogą.</p>

<p>Jeszcze wielekroć Rilke wymieniał z Duse popołudniowe wizyty, wspólnie urządzali też wycieczki na wyspy weneckiej laguny. Przez chwilę poeta uległ bez reszty jej nieodpartemu urokowi; każdego dnia oddawał się do jej dyspozycji, nie wzdragając przed niczym, jak niegdyś po spotkaniu z Anną de Noailles. Do jego serca wkradł się jednakże pewien niepokój, kiedy wracając wspomnieniami do doświadczeń z okresu pobytu u Rodina uświadamiał sobie, jak wielce zgubny wpływ owe silne indywidualności wywierają na jego dzieło oraz własną osobowość. Pięćdziesięciojednoletnia Eleonora Duse przez wzgląd na swe zdrowie porzuciła scenę trzy lata wcześniej. Trapiona niezaspokojoną tęsknotą za powrotem na teatralne deski, stała się osobą nad wyraz kapryśną tudzież nieznośną dla kilkorga przyjaciół, jakimi otaczała się w swym odosobnieniu. W szczególności dla Signori Poletti, młodej i oddanej towarzyszki, która uniesiona wygórowaną ambicją próbowała napisać utwór, dzięki któremu sława znów opromieniłaby aktorkę. Rilke jednak od początku zdał sobie sprawę z tego, iż jej usiłowania są daremne. Mimo wszystko Duse czuła się zobowiązana wobec swej przyjaciółki, nawet wówczas, kiedy nieuchronnie zbliżał się dzień ich rozstania. »Cóż za wspaniałość i cóż za strata. W świecie całym nie ma dlań poety, a ona przemija.« Gorączkowo starał się im pomóc, toczył z nimi – pospołu lub z każdą z osobna – długie rozmowy, lecz nigdy nie mógł znaleźć właściwych słów i uzmysłowił sobie, iż niewielką mógł przynieść obojgu pociechę. <em>Biała księżniczka</em>, którą napisał dla Duse wiele lat wcześniej, była utworem zbyt niedojrzałym, wręcz »anachronizmem«. I chociaż Eleonora, uchwyciwszy się tej myśli, prosiła go o przekład dramatu, to jednak poeta nie mógł nie zgodzić się z opinią Marie Taxis, która – dobrze znając starzejącą się aktorkę – twierdziła, że ta senna fantazja nie była odpowiednią dla niej sztuką. »Obawiam się, że znów trwonisz Pan wszystkie swe siły« – przestrzegała go księżna – »Pan chcesz jej pomóc. Azali jestże to w ogóle możliwe?« Z początkiem sierpnia Duse i Signora Poletti opuściły Wenecję, a ich drogi rozeszły się. Niemniej, także i później Rilkego nawiedzały czasem myśli, by jakimś sposobem umożliwić jej powrót na scenę.</p>

<p>Źródłem owego pragnienia, by coś dla niej uczynić, było odczucie, iż on również znalazł się w krytycznym okresie swego życia. Przyszłość jego żony i dziecka została w pewnej mierze zabezpieczona, on zaś mógł samotnie podążać własną drogą; miała go ona zawieść na wyżyny sztuki, na które wzniósł się na krótką chwilę pisząc pierwsze Elegie. Lecz Rilke wciąż potrzebował czegoś więcej – miłości człowieka, który ofiarnie wspierałby go w jego dążeniu. W nielicznych wierszach i fragmentach, jakie mimo napadów złego humoru Eleonory poeta skreślił w tym czasie w Wenecji, wielekroć powraca temat owej tęsknoty, tęsknoty wznoszącej się łukiem w przestrzeni wszechświata »w przyszłość niegdyś już istniejącą«, w oczekiwaniu »przyszłej ukochanej«, którą z pewnością odnajdzie.</p>

<p>Perły się toczą. Ach, czy zerwał się jeden ze sznurów?</p>

<p>Lecz cóż by pomogło, gdybym je znów nanizał: brak mi ciebie,</p>

<p>podtrzymująca je, silna klamro, ukochana.</p>

<p>Czyliż nie pora? Jak przedświt na wschód słońca,</p>

<p>czekam na ciebie, blady od kończącej się nocy;</p>

<p>……………………………</p>

<p>jak łożysko rzeki w pustyni,</p>

<p>by je z gór czystych jeszcze niebiańska uderzyła ulewa –</p>

<p>……………………………</p>

<p>jak ten, który ciepłe kule</p>

<p>odrzuca od siebie, by je na ołtarzu</p>

<p>zawieszono, i pada na ziemię, i leży nie mogąc się podnieść bez cudu:</p>

<p>spójrz, tak się tarzam, gdy nie przychodzisz, do ostatniego tchnienia.</p>

<p>Ciebie tylko pożądam. Czyliż szpara w chodniku,</p>

<p>gdy, biedna, czuje już napór trawy, może nie pragnąć</p>

<p>całej wiosny? Spójrz, wiosny ziemi.</p>

<p>……………………………</p>

<p>Jak może się spełnić rzecz choćby najmniejsza, jeśli ku nam nie ruszy</p>

<p>pełnia przyszłości, czas całkowity?</p>

<p>Czyliż w końcu nie jesteś w niej, Niewysłowiona? Jeszcze</p>

<p>chwila i nie utrzymam cię więcej. Starzeję się albo</p>

<p>tam spychają mnie dzieci&nbsp;…</p>

<p>Przypadek – lub przeznaczenie, jak wolał go określać – z pewnością sprawi, że napotka ją na swej drodze, tak jak spotkał Eleonorę Duse, dzięki »jednemu z owych zrządzeń, które są nieskończenie sprawiedliwe, które uczynią wszystko dla człowieka, gdyż od początku wydawały się nazbyt ogromne, by wobec nich podjąć choć najbardziej znikomy wysiłek.« Lecz, jak zawsze, poeta nie był pewien, dokąd ma się udać, gdzie oczekiwać na to objawienie, tym bardziej że sytuacja finansowa nie dawała mu już żadnych powodów do zmartwień – prócz pensji wypłacanej przez Insel Verlag miał do dyspozycji pieniądze otrzymane w spadku po swej kuzynce. Dzięki Kippenbergowi jego wczesne utwory nabrały nowego życia, w szczególności <em>Kornetowi </em>zgotował wydawca niebywałą »konną przejażdżkę«. W sierpniu nadeszła wieść, że Juncker zgodził się ostatecznie odstąpić prawa do publikacji nie tylko opowiadań prozą z tomu <em>Die Letzten</em>, lecz również zbioru <em>Księga obrazów</em>. Rilke odczuwał niezmierną radość z tego powodu, było to – jak wyznał w liście do Kippenberga – rozdroże jego podróży: »być może pewnego dnia będę musiał do niego powrócić i znów wyruszyć w przeciwnym kierunku, albo też nie kierując się w żadną stronę podążyć za jednorożcem, za nieśmiertelnym jednorożcem&nbsp;…«</p>

<p>Poeta, wciąż niezdecydowany, dokąd zwrócić swe kroki, poddał się melancholii, co nie uszło uwagi Pii Valmarana. »Potraktowałem Wenecję podobnie jak wszystkie miejsca mojego pobytu w ostatnich kilku latach,« – zwierzał się jej w liście – »więcej od nich oczekując niż mogły mi ofiarować&nbsp;… próbowałem siać postrach wśród rzeczy, kierując w ich pierś lufę pistoletu naładowanego oczekiwaniem.« On sam sprawił – jak wyznał Sidie Nádherný – że Wenecja okazała się dlań nieprzystępna, stała się w większym stopniu miastem Maltego aniżeli jego własnym; teraz musiał porzucić to wszystko i podążać naprzód – dokądkolwiek. Raz jeszcze zwrócił swą myśl ku Hiszpanii; Toledo ze zbiorami El Greca kusiło go coraz bardziej, pragnął spędzić tam późną jesień, nie jako gość, lecz jako »prawdziwy toledańczyk«, co mogłoby przynieść ulgę jego oczom i duszy. Kiedy księżna Marie oznajmiła, iż zamierza powrócić do Duino, Rilke postanowił znów wyruszyć do jej posiadłości. Przybywszy na zamek 11&nbsp;września, spędził tam niemal cały miesiąc; z przyjemnością wziął udział w wycieczkach do Grado, do Saonary opodal Padwy, odwiedził także grób Petrarki w Arqua oraz Weronę. Niemniej, plany podróży do Hiszpanii z czasem zaczęły przybierać realne kształty, zaś poważne zainteresowanie się malarstwem El Greca poeta uznał wręcz za swą powinność.</p>

<p>Być może podświadomie był już zdecydowany, toteż niezwykłe doświadczenie w Duino nabrało dlań szczególnego znaczenia. »Pascha« Taxis był zapalonym spirytystą i z zamiłowaniem przeprowadzał doświadczenia z pisaniem przy pomocy medium. Rilke uczestniczył w trzech seansach, pozostając jednak na boku i zapisując w milczeniu własne pytania, na które miały odpowiedzieć duchy. Choć sam – jak przyznał później – nie miał uzdolnień, by służyć za medium, to jednak nie wątpił, że na swój sposób był podatny na wpływy sił mogących istnieć poza granicami ludzkiej percepcji. Odpowiedzi, jakie padały podczas takich seansów były – delikatnie mówiąc – zagadkowe i wieloznaczne; niemniej słowa, które wypowiedziała pewna kobieta, określająca się jako »Nieznajoma«, a której mogiła, wedle innego »głosu«, znajdowała się w Bayonne, utwierdziły go – jak się zdaje – w przekonaniu, iż powinien wyruszyć do Hiszpanii. »Most, most z dwoma wieżami piętrzącymi się na obydwu końcach&nbsp;… kiedy tam dotrzesz, zejdź pod most, tam, gdzie wznoszą się potężne skały, i śpiewaj, śpiewaj&nbsp;…« To było Toledo; przekonany o tym poeta nie zwlekał już dłużej. »Być może przesadzam« – napisał do Kippenberga, donosząc mu o swych zamiarach – »lecz wydaje mi się, iż podróż ta będzie mieć równie doniosłe znaczenie dla mego rozwoju, jak niegdyś wyprawa do Rosji&nbsp;… ów stan oczekiwania i nadziei, jakiego wciąż doświadczam od czasu ukończenia mojej ostatniej wielkiej pracy, może być również źródłem pragnienia, by doznać czegoś Nowego, w czym, jak przypuszczam, skupią się wszystkie najrozmaitsze kierunki mej sztuki.«</p>

<p>Rilke zamierzał najpierw udać się na krótko do Monachium, by zobaczyć Klarę i Ruth, po czym wyruszyć w dalszą drogę tak szybko, jak to tylko możliwe. Jednakże okoliczności sprawiły, że zmuszony był pozostać znacznie dłużej. Czekało tam na niego liczne grono starych i nowych przyjaciół – Annette Kolb, Elsa Bruckmann, Placci, Sidie Nádherný bawiąca w mieście przejazdem przez kilka dni, Jacob Wassermann, z którym nie widział się od wielu lat, Hofmannsthal, a nawet księżna Marie, która zdążała do Stuttgartu na premierę <em>Ariadny na Naksos</em> Straussa. Do Monachium przybyła nieoczekiwanie matka poety i postanowiła wydłużyć swój pobyt. Rilke prowadził też obszerną korespondencję z Kippenbergiem, poświęconą w szczególności wydaniu zbioru <em>Życie Marii</em>, który miał się ukazać jako tom serii Insel–Bücherei, oraz korekcie odbitek nowej edycji <em>Księgi obrazów</em>. Przez pewien czas niepokoiły go wieści o Marthe – prawdopodobnie wyjechała ona niespodzianie z Paryża, porzucając bezpieczną przystań, jaką Rainer pragnął jej ofiarować; być może poszukiwała swego opiekuna, aczkolwiek poeta nie był skłonny wyjawić jej swych planów. Długie godziny spędzał wraz z córką; postarał się również, by Klara i Ruth otrzymały pierwszą roczną ratę z funduszu, oddanego im wspaniałomyślnie do dyspozycji przez Ewę Cassirer. Atmosfera Monachium najwyraźniej przypadła Klarze do gustu; osiągnąwszy sukces dzięki popiersiom Dehmla i Hauptmanna, nie mogła obecnie uskarżać się na brak zamówień; niemniej, pieniądze z pewnością pomogłyby rozjaśnić ich wspólną przyszłość.</p>

<p>Dopiero z końcem października Rilke mógł wreszcie wyruszyć w drogę. Swe zniecierpliwienie zdołał złagodzić pogrążywszy się w literaturze poświęconej malarstwu El Greca, jak również podziwiając <em>Laokoona</em>, którego oglądał wielekroć podczas wizyt w muzeum i niestrudzenie pokazywał przyjaciołom. Nawet pod wpływem licznych rad i przestróg przed udaniem się w podróż do Hiszpanii nie odstąpił od swego zamiaru. Pierwotnie nosił się z myślą, by wydłużyć trasę wyprawy i pojechać dalej na południe, być może także na Sycylię, jednakże przeniknęło go uczucie, iż nie powinien dłużej zwlekać i poszukać sobie własnego, niezależnego miejsca do pracy. Kiedy tuż przed wyjazdem doszły go wieści, że w Paryżu zwolniło się pewne atelier, zdecydował się zarezerwować je dla siebie począwszy od nowego roku. Mieściło się ono w budynku przy rue Campagne–Première; poeta nie mógł wyobrazić sobie lepszego rozwiązania – pragnął powrócić do wspomnień »pracowitego lata« okresu <em>Nowych poezji</em>.</p>

<p>Do Toledo Rilke udał się najkrótszą drogą, zatrzymując się w Bayonne tylko na jeden dzień. W Madrycie, który wydał mu się równie odpychający jak Triest, przesiadł się do innego pociągu i bezzwłocznie pospieszył dalej, aż wreszcie rankiem, o godzinie dziesiątej w Dzień Zaduszny zawitał w owym mieście nad Tagiem, które zauroczyło go od pierwszej chwili. By móc je opisać, – donosił księżnej w liście skreślonym jeszcze tego samego wieczoru – potrzebowałby języka aniołów; teraz był w stanie zrozumieć legendę, mówiącą, iż Bóg, stworzywszy słońce, zaraz też rozjaśnił nim niebo nad Toledo. »Wiele miejsc już zwiedziłem, chłonąc wszelkie wrażenia, jakbym od jutra miał jej znać na zawsze&nbsp;… obydwa mosty, rzekę, a ponad nimi ową niezmierzoną obfitość krajobrazu, który trzeba obejmować spojrzeniem jak coś, co wciąż podlega kształtowaniu.« Poeta zatrzymał się w Hotel Castilla; przez cały dzień, tak długi jak »dzień Stworzenia«, wędrował po mieście wąskimi uliczkami, w niewiarygodnym poczuciu pewności, jak gdyby za rękę prowadził go jakiś niewidzialny przewodnik. Wszystkie dotychczasowe podróże wydały mu się ledwie przedsmakiem owego doświadczenia; Awinion, Les Baux, Kair, nawet pustynia, wszystkie były jedynie »mirażami mego pragnienia, by ujrzeć Toledo«. »Jakże wiele rzeczy ukochałem tylko dlatego, że próbowały stać się jego częścią, że ich serca ożywiała kropla tej krwi, która teraz wypełnia wszystko.«</p>

<p>Jest rzeczą zadziwiającą, – pisał do Pii Valmarana – że w języku hiszpańskim człowiek nie odbywa spaceru, lecz go <em>daje</em> – »dar un paseo«; »w żadnym razie nie mogę tego powiedzieć o sobie, gdyż niczego nie dawałem, a jedynie przyjmowałem, napełniając oczy wrażeniami.« Wieczorami wyruszał często poza obręb miasta, w odludne okolice, gdzie skalisty krajobraz »stał niczym lew przed każdą bramą«; »wędruję tam, gdzie mogliby przechadzać się prorocy, na chwilę odwracam wzrok od widoku rozpościerającego się przede mną, zamykam oczy i mówię: tak, teraz chcę spróbować wyobrazić to sobie w mym wnętrzu, i udaje mi się tego dokonać, w sposób nie do opisania; lecz kiedy znów spoglądam przed siebie, obraz ten jest o wiele bogatszy, tak dalece przewyższa wszelkie wyobrażenie, iż ogarnia mnie zwątpienie, czy zdołam kiedykolwiek go sobie przyswoić.« To miasto nie było dlań historią, było jedynie legendą. »Święty i lew musieli pospołu pracować, by mogło ono powstać.«</p>

<p>Na dobrą sprawę mieszkał niemal we wnętrzu Katedry – donosił w liście do matki; wydawało mu się, że w chrześcijańskiej religii tego kraju dostrzega jakiś pierwiastek podstawowy, żywiołowy; kraju, gdzie nawet psy wpuszczano do kościołów – są one być może najbardziej chrześcijańskimi ze stworzeń, nawet jeśli swą wiarę zachowywały wyłącznie względem śmiertelnych panów. Tam też, w tyglu, w którym stapiały się kultury chrześcijańska, żydowska i arabska, był w stanie wyobrazić sobie, iż trasa domniemanej podróży Leonarda da Vinci do Arabii mogła w rzeczywistości wieść do Toledo, dokąd udał się, by badać pismo arabskie oraz »zagmatwany rozwój jego prastarych tajemnic«. Poeta czuł, że jedynie Stary Testament jest lekturą, do jakiej mógł tam zasiąść; otworzyć Biblię i zagłębić się w czytaniu, pośród krajobrazu, który sam w sobie stanowił proroctwo.</p>

<p>Rilke przybył do Hiszpanii z myślą, by odnaleźć El Greca z Toledo, lecz zamiast tego odkrył Toledo El Greca; Toledo, z którym artysta złączył się niczym »olbrzymi klejnot wtopiony w ten straszliwy i wspaniały relikwiarz«; jego dzieła, w szczególności obraz <em>Wniebowzięcie Marii</em>, znajdujący się w kościele San Vincente, nabierały w tym otoczeniu siły wyrazu. Przez pierwszy dzień pobytu upajała go nadzieja, iż w biblijnej atmosferze tego miasta znów uniesie go natchnienie, jak niegdyś w Duino. Lecz jeszcze nie nadszedł po temu czas; doznane wrażenia były nazbyt przejmujące, by poeta – pominąwszy wyznania zawarte w listach – mógł znaleźć dla nich bezpośredni wyraz artystyczny. Przeczuwał, że owo doświadczenie stanie się jednym z najważniejszych w jego życiu, »jednym z mych najwspanialszych przeżyć«; nie był jednak jeszcze gotów, tak fizycznie, jak i duchowo, by przyjąć wszystkie te doznania. W obliczu niesprzyjającej aury i przejmującego chłodu Rilke porzucił myśl o pozostaniu w Toledo na okres zimy, a pod koniec listopada uświadomił sobie, iż będzie musiał udać się na południe, w cieplejsze okolice; wciąż też jego serce wzbierało tęsknotą za ową wyczekiwaną ukochaną, tęsknotą, którą wyraził we fragmencie jedynego wiersza, jaki zrodził się w tamtym czasie:</p>

<p>przyjdź gdy nadejdzie czas. To wszystko</p>

<p>przeniknie mnie na wskroś dla twego tchnienia.</p>

<p>Przez wzgląd na ciebie, bezustannie,</p>

<p>ubóstwa wzrokiem spoglądałem i kochałem,</p>

<p>jak gdybyś ty już piła z tego źródła.&nbsp;…</p>

<p>W drodze na południe, dokąd wyruszył, nie wiedząc co dalej począć, zatrzymał się na dwa dni w Kordowie, a następnie, od 3&nbsp;grudnia, bawił prawie tydzień w Sewilli. Wedle słów z listu do księżnej, nie oczekiwał od tego miasta niczego prócz słońca – i nie doznał zawodu. W Kordowie zaś – jak poprzednio w Toledo – odnalazł coś z atmosfery prawdziwej Hiszpanii, mimo iż w tak niegodziwy sposób potraktowano wielki meczet, przekształcając go w świątynię chrześcijańską; na widok tonących w ciemności kaplic pragnął »rozczesać je jak sploty pięknych włosów«. »Wręcz nie do zniesienia był dźwięk organów i chóralnych śpiewów, rozbrzmiewający w tej ogromnej przestrzeni (qui est comme le moule d’une montagne de silence); mimowolnie nasuwa się myśl, iż chrześcijaństwo nieustannie wykrawa Boga niczym kawałek wspaniałego tortu, zaś Allah jest całością, jest pełnią&nbsp;…« Z Sewilli, kierując się wskazówkami, jakich mu przypadkiem udzielono, udał się do Ronda, miasteczka leżącego w górach pomiędzy Gibraltarem a Malagą; 9&nbsp;grudnia zatrzymał się w zbudowanym przez Anglików hotelu Reina Victoria – budynek niezupełnie wtapiał się w ów »heroiczny« krajobraz, – donosił w liście do »Paschy« Taxis – niemniej panujące w nim komfortowe warunki wielce mu odpowiadały, szczególnie o tej porze roku.</p>

<p>W ostatnim czasie poecie istotnie dokuczały przykre dolegliwości. Bywały dni, kiedy czuł się »chory i zeszpecony jak kartka w szkolnym zeszycie, na której wymazywano kleksy aż powstały dziury; nie mam nawet pojęcia, czy źródła moich udręk szukać w mym ciele czy też w duszy; panoszy się we mnie lęk, iż w miejscu, gdzie obie strony istnienia winny się ze sobą stykać, u mnie odnajdę tylko dziurę«. Rilke od razu zrozumiał, iż w Ronda czekało go wiele nowych wrażeń. Toledo pozostało dlań niezapomnianym przeżyciem, lecz tu znów ogarnął go podziw nad Hiszpanią, kiedy spoglądał na to prastare miasto, wznoszące się – prawie jak »usypany kopiec« – na dwu skalistych wyniosłościach, spiętych niezwykłym mostem przerzuconym ponad głęboką doliną Guadalevin, jak gdyby składało ono ofiarę na jakimś ogromnym ołtarzu. Każdy z domów, bielonych wapnem, posiadał kolorowy portal; ponad ich dachami wyrastały wieże kilku czerwonych kościołów; całe miasto unosiło się w górę w przejrzystym powietrzu, »podane na sąd wieczny niebotycznego kręgu wzgórz, z których jedno starsze od drugiego«, wzgórz stojących samotnie niczym psałterz otwarty przed nabożeństwem. Jeszcze bardziej niż w Toledo owładnęło nim tu uczucie poufałości; miasto wydało mu się znajome nie tylko dlatego, że przypominało miejsce widziane we śnie, jakie tuż przed jego wyjazdem z Duino opisał Pascha Taxis, lecz szczególnie dlatego, iż niewątpliwie było pierwowzorem pewnego szkicu nieznanego artysty, który poeta zobaczył był niegdyś w Rosji w dzienniku podróży po Europie, jaką podjął pewien młody arystokrata. Jak zawsze przepełniała go niezmierna radość, kiedy w ten sposób dopełniał się krąg. Towarzyszyło mu uczucie, silniejsze niż kiedykolwiek przedtem, iż El Greco zanurzony był <em>w </em>tym krajobrazie, w którym »prawda człowieczej duszy, choć nie wiem jaka, znalazła swój ostateczny wyraz, odnalazła swe istnienie, widzialność, o której się sądzi, iż musi być jednakowa dla pastucha strzegącego kóz, jak i dla aniołów samego Boga.«</p>

<p>Było to miejsce, w którym poeta mógłby pozostać – lecz nie na okres zimy. Potrzebował ożywczej wiosny, nade wszystko zaś pragnął chłonąć nowe wrażenia; niemniej, wciąż nurtował go nieustanny niepokój. Widok Ronda, pod wpływem którego wydawało mu się, iż oto jego życie zakreśliło krąg, napełnił go w istocie poczuciem bezcelowości, jako że wciąż nie zdołał odnaleźć nowego kierunku, w jakim powinien podążać. W <em>Instructions</em> błogosławionej Angeli da Foligno natrafił przypadkiem na fragment, który kiedyś sobie zaznaczył, dokładnie oddający jego obecny stan: na nic by się zdały wszystkie błogosławieństwa mędrców świata, świętych, nawet Boga samego, jeśliby ona nie zmieniła się sama, jeśli w jej duszy nie rozpocząłby się proces odnowy, owa »une nouvelle opération«; wówczas »zamiast mi pomóc, mędrcy, święci i Bóg pogłębiliby tylko ponad wszelkie wyobrażenie moją rozpacz, me szaleństwo, mój smutek, ból i zaślepienie.« Kiedy zbliżały się Święta Bożego Narodzenia, Rilke skreślił list do Lou – nie miała ona żadnych wieści od czasu jego kryzysu minionego roku –, w którym wyznał, iż zawiódł się w nadziejach, obiecując sobie zbyt wiele po pobycie w Duino oraz Wenecji. Opowiadał jej o dniach spędzonych w Toledo, kiedy to mógł zdobyć się na ową »nouvelle opération«, jednakże dojmujący chłód oraz jego fizyczne dolegliwości nie pozwoliły mu tam pozostać. Zwierzał się również, że nawet »wyżynne czyste powietrze« okolic Ronda wraz ze wspaniałością krajobrazu nie zdołały ożywić w nim radości, jaką napawało go w minionych dniach wszystko, co podziwiał. »Jeszcze przed czterema, pięcioma laty mógł mnie na widok wschodu słońca&nbsp;… przeniknąć od stóp do głów dreszcz tak ogromnej radości&nbsp;… teraz zaś siedzę tutaj i patrzę, aż do bólu oczu, i pokazuję sobie to wszystko, i podpowiadam sobie, jakbym się miał tego nauczyć na pamięć, a mimo to nic z tego nie chwytam, czuję się zupełnie jak ktoś, któremu nic się nie udaje.« Czasem przenikało go uczucie, iż nazbyt gwałtownie próbował chłonąć wrażenia: »au lieu de me pénétrer, les impressions me percent«.</p>

<p>Rilke był »spragniony lektury«, odczuwał »pewną suchość w miejscu, gdzie oczy połykają łzy«; pochłaniał liczne książki, które przesyłał mu Kippenberg – wśród nich znalazły się utwory Ricardy Huch, Jacobsena oraz przede wszystkim Stiftera. Lecz ogarnęła go tęsknota za otoczeniem, którym cieszył się niegdyś w Schmargendorfie, – zwierzał się w liście do Lou – jego myśli wypełniały »długie wędrówki po lesie, brodzenie boso&nbsp;… lampa naftowa wieczorem, ciepły pokój i księżyc, kiedy ma ochotę, i gwiazdy, gdy się pokażą, a w ogóle tylko siedzieć, słuchać deszczu lub burzy, jak samego Boga«. Czasem marzył o Schwarzwaldzie, o Szwecji i gościnie u Ellen Key (lecz raczej nie chciał przebywać »u kogoś«) lub też o małym mieście uniwersyteckim w Niemczech, gdzie miałby sposobność zagłębić się w czytaniu i czegoś jeszcze nauczyć. Często przesiadywał nad <em>Koranem</em>, znów pociągał go świat arabski. Być może Andreas mógłby służyć mu przy tym pomocą? »Widzisz, marzę jak w baśni, a w niej nie istnieją żadne granice.«</p>

<p>Pełna współczucia odpowiedź Lou, w której jednak przyznała, iż nie całkiem pojmuje jego narzekania, nadeszła dopiero z początkiem stycznia. Lou przebywała wówczas w Wiedniu, gdzie, związawszy się z kręgiem skupionym wokół Freuda, zamierzała pozostać przez kilka miesięcy. Nie mogło być zatem mowy o ich spotkaniu przed nastaniem lata; żywiła jednakże nadzieję, że do tego czasu Rainer rozważy swe zamierzenia. Z wyczuciem porównała jego obecny stan do »jesienności na ścierniskach, nadchodzącej po żniwach«, jako że bądź co bądź zrodziły się w tym czasie dwie Elegie, które tak wysoko ocenił Kassner. Lou była przekonana, iż powstanie ich więcej. Jak wielekroć wcześniej, poecie wystarczyło przelać na papier swe lęki i zmartwienia; kiedy otrzymał odpowiedź, okazały się one bezpodstawne, gdyż pod pióro cisnęły się wiersze, które świadczyły, że wrażenia z pobytu w Hiszpanii, wbrew jego obawom, w istocie silnie nań oddziałały i zaczęły go przeobrażać – kwitnące drzewa migdałowe, Wniebowzięcie Marii na płótnie El Greca, pasterze, którym często milcząco towarzyszył podczas długich wędrówek, wszystko to przyoblekło się w kształt. Elegie to jedynie »mały i z trudem wyrwany fragment tego, co było wówczas w mej mocy«; poeta uświadamiał sobie, iż wiersze, które obecnie powstały, nie tworzą jednak dalszego ciągu cyklu, tak jak tego oczekiwał:</p>

<p>Tę chmurę, która tak drapieżnie gwiazdę</p>

<p>nakryła właśnie sobą, spójrz – (i mnie),</p>

<p>tę górską okolicę, która noc</p>

<p>przez chwilę chłonie, nocny wiatr – (i mnie),</p>

<p>tę rzekę, co na dnie doliny odblask</p>

<p>prześwitów w niebie chwyta w sieć – (i mnie);</p>

<p>mnie i to wszystko razem w jedną rzecz</p>

<p>aby obrócić, Panie&nbsp;…</p>

<p>……………………………</p>

<p>Obym jednak na powrót w tłumie wielkiego miasta,</p>

<p>w splątanym kłębowisku wrzawy i w</p>

<p>kotłowaninie pojazdów wokoło, osobny,</p>

<p>obym jednak nad tą ścisłą machiną</p>

<p>niebo wspomniał i krawędź gór z resztką ziemi,</p>

<p>którą do domu trzoda wracała z wysoka.</p>

<p>Sam w sobie zakamieniały,</p>

<p>prace i dni pasterza niech mam za dostępne sobie,</p>

<p>gdy chodzi, na brąz się spala i mierząc rzutem kamienia</p>

<p>obrębia swoją trzódkę, gdziekolwiek zaczyna się strzępić.</p>

<p>Krok ociężały, nielekki, ciało przytłoczone zadumą,</p>

<p>lecz gdy stoi wspaniałej postaci.</p>

<p>Ów »Tryptyk hiszpański« był w większej mierze wyrazem pragnienia poety, by znów tworzyć, aniżeli owocem samej twórczości; wszelako stanowi również próbę uwolnienia się od uczucia bezcelowości, jakie nim owładnęło. »Wniebowzięcie Marii« (»Himmelfahrt Mariae«), wiersze »Wskrzeszenie Łazarza« (»Die Auferweckung des Lazarus«) oraz »Ariel (Po lekturze <em>Burzy</em>)« (Der Geist Ariel (nach der Lesung von Shakespeares <em>Sturm</em>)«) nawiązywały do tradycji <em>Nowych poezji</em>, utrwalając w sposób bezpośredni przeżycia i doświadczenia autora.</p>

<p>Jego koncepcja Stworzenia, wyobrażenie wszechświata jako całości obejmowało trzy płaszczyzny: materii nieożywionej oraz świata roślin i zwierząt niższego rzędu; Człowieka; wreszcie istniejącej poza i ponad nimi niewidzialnej i tajemniczej Całości, określanego przezeń mianem królestwa aniołów, gdzie życie i śmierć stapiają się w jedno. Zadaniem artysty i poety jest ową sferę wyższego rzędu objaśnić, wyłożyć w słowach – Rilke mógłby powiedzieć za Miltonem »to justify the ways of God to Man« [»tłumaczyć Człowiekowi ścieżki Boga«]. Nie powinien jednak, jak to uczynił na kartach <em>Nowych poezji</em>, poprzestać jedynie na obserwacji i rzeczowym opisie tego, co widzialne »po tej stronie«; musiał pójść dalej, by – tak jak w pierwszych Elegiach – wyrazić to, co niewidzialne; sferę, w której wszystko, co istniało, zostało zebrane i wysublimowane, w której Anioł stał się symbolem zarówno realności jej samej, jak i natchnienia, dzięki któremu poeta mógł stworzyć jej wyobrażenie. W owym czasie Rilke zanotował w dzienniku: »Ja, który poprzez <em>rzeczy</em> tak bardzo przywykłem do tego świata, z całą pewnością muszę (a co z takim trudem przychodzi mi w tych ostatnich latach) przekroczyć granice Człowieka i sięgnąć (ucząc się) Aniołów.« Poeta, wciąż jeszcze nie wysłuchany przez Anioła, czuł się jednak przywiązany do tej ziemi poprzez niespełnione pragnienie, by odnaleźć swą ukochaną, poprzez ową nieprzejednaną sprzeczność pomiędzy życiem »na tym świecie« a »ogromem pracy«.</p>

<p>W Ronda towarzyszyło mu czasem uczucie, iż przybliża się do swego celu. W Hiszpanii odkrył krainę proroków, pustynię z kart Starego Testamentu i Koranu; Toledo wydawało mu się miastem wykraczającym poza to, co ludzkie, i sięgającym gwiazd, »przez wszystkie wymiary widzialności, zjawiskiem, począwszy od spojrzenia zwierzęcia aż po zadumę anioła«; Ronda zaś »heroicznym« krajobrazem, bezpośrednio złączonym z <em>universum</em>. Wracał myślą do minionych chwil, kiedy przenikało go wrażenie takiej właśnie jedności – w ogrodzie w Duino, raz jeden na Capri; uczucie, iż »przechodził na drugą stronę natury« i – wciąż w pełni świadom otoczenia – mógł spojrzeć na nie, oglądając się za siebie. Te »Przeżycia« również utrwalił w swym notatniku, spisując je w trzeciej osobie: »Wspominał także, jak ważne było dlań&nbsp;… spoglądać na wyiskrzone gwiazdami niebo poprzez delikatne gałęzie drzewa oliwnego, jak wszechświat objawiał mu swe oblicze, przywdziawszy tę maskę, albo też, jeśli tylko wystarczająco długo potrafił to znieść, jak wszystko całkowicie rozpływało się w jego czystym sercu, tak iż w jego wnętrzu zagościł smak wszelkiego Stworzenia.«</p>

<p>Tak oto poeta, jakkolwiek tylko przez krótką chwilę, odkrywał na nowo »głębię« Elegii, przeczuwał obecność Anioła – »silny, cichy, na krawędzi postawiony, ty, świeczniku«; anioła natchnienia. Raz jeszcze powrócił do fragmentu, jaki skreślił był w Duino – do tematu, który podówczas wydawał się niejasny i ledwie uświadamiany, i nadał mu ostateczny kształt artystyczny; stanie się on częścią Szóstej Elegii, sławiącej Bohatera, którego śmierć, podobnie jak śmierć tych, co umarli za młodu, nie jest – wbrew naszym wyobrażeniom – przeciwieństwem życia, lecz jego prawdziwym owocem, ciemną, niewidzialną stroną Jedności.</p>

<p>Trwanie</p>

<p>nie narusza go wcale. Jego wzejście jest bytem&nbsp;…</p>

<p>… Lecz my zostajemy,</p>

<p>ach, dla nas chwałą jest kwitnąć, i w opóźnione wnętrze</p>

<p>skończonego owocu wchodzimy, zdradzeni.</p>

<p>W niewielu tak silnie wzbija się żądza działania,</p>

<p>że stają natychmiast gotowi i jarzą się pełnią serca,</p>

<p>kiedy namowa kwitnienia jak słodkie powietrze nocy</p>

<p>młodość ich ust porusza, lekko dotyka ich powiek:</p>

<p>to może bohaterowie lub wcześnie mający umrzeć,</p>

<p>którym śmierć–ogrodniczka inaczej skręciła żyły.</p>

<p>Ci wybiegają naprzód, wyprzedzając swój uśmiech</p>

<p>jak w łagodnych wgłębionych obrazach Karnaku</p>

<p>zaprzęg konny wyprzedza zwycięskiego króla.</p>

<p>Te oznaki postępów w pracy zdawały się usprawiedliwiać myśl, by zwlekając z terminem powrotu do Paryża pozostać jeszcze przez pewien czas w Ronda. W jego wnętrzu »gleba całego istnienia została przeorana« – napisał z początkiem stycznia do Kippenberga – »pojawienie się w minionym roku Elegii natchnęło mnie nieco ufnością w to, co może zrodzić, z niewymowną opieszałością, ten niszczycielski wysiłek.« Poeta – jak wyznał w liście do Placciego – musiał ulec owemu przeobrażeniu. »Owładnęło mną uczucie, iż są to niekończące się perypetie ogromnej przemiany, jaka dokonuje się we mnie, przeistaczając ciało i duszę, cząsteczka za cząsteczką&nbsp;… jeśli zdołam udźwignąć ten ciężar, wówczas nadejdzie wieczność, i nie dbam o to, gdzie ją napotkam.« Rilke zdał sobie jednak sprawę, iż zbyt nierozważnie rozporządzał swymi funduszami. Będąc w Hiszpanii podjął ostatnią część sumy otrzymanej w spadku; z pieniędzy tych opłacił czynsz za wynajem paryskiego atelier za okres trzech pierwszych miesięcy roku; niemniej, pobyt w hotelu Reina Victoria, a także podróż do Paryża okazały się na tyle kosztowne, że wydawało się, iż poeta nie będzie w stanie pokryć niezbędnych wydatków, jakie nieuchronnie pociągnie za sobą przeprowadzka do mieszkania przy rue Campagne–Première. Z pomocą pospieszył raz jeszcze Kippenberg, zwiększając dwukrotnie należną w styczniu zaliczkę w wysokości 500&nbsp;marek; wydawca obiecał mu również wypłacić taką samą sumę w marcu.</p>

<p>Wybrnąwszy z kłopotów finansowych, Rilke nie kwapił się do powrotu do Paryża. Dopiero 19&nbsp;lutego wyruszył z Ronda, zatrzymując się po drodze na tydzień w Madrycie – miasto wciąż pozostawiało na nim nieprzyjemne wrażenie, »niczym usta, oddane w ręce dentysty, szeroko otwarte i napawające uczuciem niesmaku«, aczkolwiek przykuwało uwagę dzięki malowidłom El Greca i Goi, zgromadzonym w Prado. Miał za sobą kilka niezbyt udanych tygodni – zwierzał się w liście do Sidie Nádherný, skreślonym w Palace Hotel – »wpierw zaświtała mi nikła nadzieja na owocną pracę i wywołała we mnie wewnętrzne poruszenie, lecz potem zawiodła mnie; od tamtej pory nękam się tylko złymi myślami, ciężko mi na duszy i ciele&nbsp;… zda mi się, nie wiedzieć czemu, iż nie jest to odpowiednie zakończenie mojej podróży, jej dopełnienie&nbsp;… tęsknię za moją pracą i spokojem; jakie to szczęście, że mam w Paryżu atelier, wszak stoi ono puste i trzeba je będzie najpierw urządzić, niestety (myśl ta przejmuje mnie lękiem).«</p>

<p> W owym czasie franki i marki miały z grubsza tę samą wartość.</p>

<p> A. Pomorski przekłada tytuł zbioru jako »Żywot Maryi« (przyp. tłum.).</p>

<p> rosyjski wóz chłopski</p>

<p> »która jest niczym forma dla góry milczenia«</p>

<p> »miast mnie przenikać, wrażenia przeszywają mnie«</p>

<p>Duino i Hiszpania 1911 – 1913</p>

<p>PAGE 1</p>

<p>PAGE 53</p>

<p>Duino i Hiszpania 1911 – 1913</p>

<p>1</p>

<p>Motto: <em>Br.</em> 10: 141</p>

<p> 29.3.1911 (cyt. Sieber, RA)</p>

<p> <em>Br.</em> 43: 26–7</p>

<p> <em>SW </em>II, 119 (fragm. w przekł. B. Antochewicza)</p>

<p> <em>Br.</em> 4: 128–9</p>

<p> Do Mathilde Vollmoeller, 25.4.1911 (cyt. Schnack, 368)</p>

<p> Do Klary, 3.5.1911 (cyt. Sieber, RA)</p>

<p> <em>Br.</em> 43: 27; do Ivo Hauptmanna, 14.5.1911 (DLA)</p>

<p> <em>Br.</em> 30: 37</p>

<p> Katharina Kippenberg, <em>Rainer Maria Rilke – Ein Beitrag </em>(Zurych/Wiesbaden, 1948, wyd 4.), 155</p>

<p> 22.5.1911 (DLA)</p>

<p> Do Klary, ok. 20.6.1911 (cyt. Sieber, RA)</p>

<p> Do Eriki von Scheel, 4.6.1911 (DLA, cyt. <em>Kat</em>., 156)</p>

<p> <em>Br.</em> 30: 44</p>

<p> <em>Br.</em> 10: 141–2; Kassner, <em>Rilke – Gesammelte Erinnerungen</em>, wyd. Klaus Bohnenkamp (Pfullingen 1976), 7 (aforyzm w przekł. A. Pomorskiego)</p>

<p> <em>Br.</em> 32: 56, 62</p>

<p> Do Mathilde Vollmoeller, 3.6.1911 (cyt. Schnack, 372); do Eriki von Scheel, 4.6.1911 (DLA)</p>

<p> <em>Br.</em> 30: 46, 50</p>

<p> <em>SW </em>II, 379</p>

<p> <em>Br.</em> 40: 84</p>

<p> <em>SW </em>II, 382–3</p>

<p> <em>Br.</em> 40: 132, 182</p>

<p> 28.6.1911 (DLA; wersja skrócona w: <em>Br.</em> 7: 129–31)</p>

<p> 8.7.1911 (cyt. Schnack, 376)</p>

<p> <em>Br.</em> 43: 133–4</p>

<p> 14.7.1911 (DLA)</p>

<p> <em>Br.</em> 30: 69</p>

<p> Ibid., 52; Taxis, 23</p>

<p> Do Klary, 23.7.1911 (cyt. Sieber, RA)</p>

<p> Do Jenny Oltersdorf, 28.7.1911 (DLA)</p>

<p> <em>Br.</em> 7: 132, 133; <em>Br.</em> 30: 55</p>

<p> Cyt. Sieber, RA</p>

<p> <em>Br.</em> 40: 133</p>

<p> <em>Br.</em> 30: 59</p>

<p> <em>Br.</em> 15, I: 314</p>

<p> <em>Br.</em> 40: 136; <em>Br.</em> 30: 68</p>

<p> <em>Br.</em> 30: 63–6</p>

<p> <em>Br.</em> 40: 201</p>

<p> Do Josefa Starka, 9.12.1911 (DLA)</p>

<p> Ibid.</p>

<p> <em>Br.</em> 7: 146</p>

<p> Ibid., 149–50</p>

<p>2</p>

<p>Motto: <em>Br.</em> 34: 35</p>

<p> <em>Br.</em> 25: 66</p>

<p> Taxis, 35–6</p>

<p> <em>Br.</em> 40: 137</p>

<p> Do Wilhelma von Scholz, 31.1.1898 (<em>SW </em>VI, 1158–9)</p>

<p> <em>Br.</em> 19: 62</p>

<p> Do Eriki von Scheel, koniec listopada oraz ok. 13.12.1911 (DLA)</p>

<p> <em>Br.</em> 4: 142</p>

<p> <em>Br.</em> 30: 75–6</p>

<p> <em>Br.</em> 40: 138</p>

<p> 20.12.1911 (Weimar)</p>

<p> <em>Br.</em> 7: 152</p>

<p> <em>Br.</em> 31: 250 (fragm. listu w przekł. W. Markowskiej)</p>

<p> Por. Pfeiffer, 267</p>

<p> <em>SW </em>II, 39 (przeł. A. Pomorski)</p>

<p> <em>Br.</em> 31: 242 (fragm. listu w przekł. W. Markowskiej)</p>

<p> <em>SW </em>II, 39–40 (przeł. A. Pomorski)</p>

<p> <em>Br.</em> 31: 240, 250 (fragm. listu w przekł. W. Markowskiej)</p>

<p> <em>SW </em>II, 40 (przeł. A. Pomorski)</p>

<p> <em>Br.</em> 31: 238–41 (fragm. listu w przekł. W. Markowskiej)</p>

<p> <em>Br.</em> 4: 169</p>

<p> <em>Br.</em> 31: 250–1 (fragm. listu w przekł. W. Markowskiej)</p>

<p> <em>Br.</em> 30: 82</p>

<p> 9.1.1912 (SLB)</p>

<p> <em>Br.</em> 30: 85, 90</p>

<p> <em>Br.</em> 18: 17, 16</p>

<p> Taxis, 48–9; <em>SW </em>I, 685 (fragm. <em>Elegii</em> w przekł. M. Jastruna)</p>

<p> <em>Br.</em> 31: 241 (fragm. listu w przekł. W. Markowskiej)</p>

<p> <em>SW </em>I, 685, 721 (fragm. <em>Elegii</em> w przekł. M. Jastruna)</p>

<p> <em>SW </em>I, 686, 687 (fragm. <em>Elegii</em> w przekł. M. Jastruna)</p>

<p> <em>SW </em>I, 689–92 (fragm. <em>Elegii</em> w przekł. M. Jastruna)</p>

<p> <em>Br.</em> 30: 97</p>

<p> <em>Almanach der Psychoanalyse</em> (Wiedeń 1926), 35</p>

<p> Simenauer, 136</p>

<p> Pfeiffer, 266</p>

<p> <em>Br.</em> 31: 252–3 (fragm. listu w przekł. W. Markowskiej)</p>

<p> Ibid., 255–6 (fragm. listu w przekł. W. Markowskiej)</p>

<p> <em>Br.</em> 40: 144</p>

<p> <em>Br.</em> 30: 100–1</p>

<p> <em>Br.</em> 4: 200; <em>Br.</em> 31: 263–4 (fragm. listu w przekł. W. Markowskiej)</p>

<p> <em>Br.</em> 7: 163, 174</p>

<p> Algernon Blackwood do B.J.Morse’a, 28.9.1949 oraz 7.3.1950 (Cardiff)</p>

<p> <em>Br.</em> 30: 131</p>

<p> <em>Br.</em> 31: 259–61 (fragm. listu w przekł. W. Markowskiej)</p>

<p> 13. oraz 17.4.1912 (SLB)</p>

<p> <em>Br.</em> 4: 226</p>

<p>3</p>

<p>Motto: <em>SW </em>II, 51 (przeł. B. Antochewicz)</p>

<p> <em>Br.</em> 7: 174; do Antona Kippenberga, 14.3.1912 (Weimar)</p>

<p> <em>Br.</em> 7: 173</p>

<p> <em>Br.</em> 30: 149, 158</p>

<p> Ibid., 162, 163</p>

<p> Do Pii Valmarana, czerwiec 1912 (SLB)</p>

<p> <em>Br.</em> 40: 154</p>

<p> 1.7.1912 (Mauser, 221; cyt. Schnack, 406)</p>

<p> <em>Br.</em> 30: 171</p>

<p> Ibid., 181</p>

<p> Taxis, 63</p>

<p> <em>SW </em>II, 387</p>

<p> <em>SW </em>II, 42–3 (przeł. M. Jastrun)</p>

<p> <em>Br.</em> 40: 156</p>

<p> <em>Br.</em> 7: 178</p>

<p> 4.9.1912 (SLB)</p>

<p> <em>Br.</em> 40: 158, 161</p>

<p> <em>Br.</em> 6: 282; Taxis, 74; <em>Br.</em> 7: 179–80</p>

<p> Do Ewy Cassirer, 18.10.1912 (SLB)</p>

<p> <em>Br.</em> 7: 186</p>

<p> <em>Br.</em> 30: 218</p>

<p> Do Pii Valmarana, 3.11.1912 (SLB); <em>Br.</em> 30: 219</p>

<p> 15.11.1912 (SLB)</p>

<p> <em>Br.</em> 40: 165–6; <em>Br.</em> 10: 267</p>

<p> 7.11.1912 (cyt. Sieber, RA)</p>

<p> Do Gerharda Ouckama Knoop, 9.11.1912 (DLA)</p>

<p> Do Mathilde Vollmoeller, 14.11.1912 (cyt. Schnack, 414); <em>Br.</em> 10: 266</p>

<p> <em>Br.</em> 30: 229</p>

<p> Do Frl. von Schenk, 12.1.1913 (DLA)</p>

<p> <em>SW </em>II, 388</p>

<p> <em>Br.</em> 30: 239–40</p>

<p> 10. oraz 23.12.1912 (Houghton; Mises, 511)</p>

<p> 10.12.1912 (ibid.)</p>

<p> <em>Br.</em> 30: 246; do Paschy Taxis, 10.12.1912 (Houghton; Mises, 511); do Pii Valmarana, 16.12.1912 (SLB)</p>

<p> <em>Br.</em> 43: 38</p>

<p> <em>Br.</em> 31: 273–5 (fragm. listu w przekł. W. Markowskiej)</p>

<p> <em>Br.</em> 7: 198</p>

<p> <em>Br.</em> 31: 275 (fragm. listu w przekł. W. Markowskiej)</p>

<p> Ibid., 279 (fragm. listu w przekł. W. Markowskiej)</p>

<p> <em>SW </em>II, 43–6 (przeł. A. Pomorski)</p>

<p> Cyt. Storck Diss., Aneks 129</p>

<p> Do Ewy Cassirer, 11.1.1913 (SLB)</p>

<p> <em>SW </em>VI, 1038, 1040–1</p>

<p> <em>SW </em>II, 48 (przeł. M. Jastrun)</p>

<p> <em>SW </em>I, 706–7 (przeł. M. Jastrun)</p>

<p> <em>Br.</em> 7: 193–4</p>

<p> 16.1.1913 (Mauser, 218)</p>

<p> Anton Kippenberg do Rilkego, 16.1.1913 (Weimar)</p>

<p> Do Klary, 23.2.1913 (cyt. Sieber, RA)</p>

<p> <em>Br.</em> 40: 175–6</p>

<h2>VI</h2>

<h2>Świat w pożodze wojny</h2>

<h2>1913 – 1919</h2>

<p>Zapłaciłem moją cenę, bym mógł żyć w sposób, jakiego pragnąłem.</p>

<p>(Rudyard Kipling)</p>

<p><strong>1</strong></p>

<p>Au moment ou un trés fort courant intérieur commencait à surgir en moi&nbsp;… j’avais le tort de partir et de m’exposer.</p>

<p>(Do Pii Valmarana, 15.6.1914)</p>

<p>25&nbsp;lutego roku&nbsp;1913 Rilke powrócił do Paryża; oczekując, aż jego nowe atelier zostanie umeblowane i odpowiednio urządzone, zatrzymał się najpierw na kilka dni w Hotel Lutetia przy Boulevard Raspail. Pobyt w stolicy Francji, jak wielekroć w minionych latach, przywrócił mu poczucie wewnętrznej równowagi, a jego serce napełniała chwilami »nieopisana nadzieja«. Jakkolwiek towarzyszyło mu nieokreślone uczucie, iż podczas podróży do Hiszpanii ominęło go jakieś ważne, istotne doświadczenie, to jednak osiemnastomiesięczna nieobecność wydawała mu się jedynie patyną, pokrywającą nienaruszoną powierzchnię; poeta, rozpoczynając oto nowy okres swego życia, tak bardzo poddawał się przemożnemu wpływowi tego miasta, iż przyblakły nawet wrażenia, jakich doznał w Duino i Toledo. Po miesiącach spędzonych w obcym kraju, jakim była dlań Hiszpania, w Paryżu – jak wyznał w liście do matki – znów ogarnęło go błogie uczucie »powrotu do domu«. To »niezrównane spotkanie« napawało go szczęściem; mógł przemierzać ulice, mijając znajome postacie, które być może nieco podstarzały, lecz poza tym w niczym się nie zmieniły; nawet żebracy stali wciąż w tych samych miejscach, prosząc o jałmużnę. »Jakaż to dla mnie radość zobaczyć znów kogoś, kto całymi latami przechodził obok mnie, przytłoczony ciężarem codziennych zmartwień, rozpoznać go z daleka i stwierdzić, iż zyskał trochę na wadze, przywdział schludny płaszcz, mógł nawet czasem kupić kwiat – słowem, iż człowiek ten przetrwał.«</p>

<p>Jako że nazajutrz przypadało święto <em>Mi–Carême</em> (półpoście), poeta nie mógł liczyć na to, iż prace przy urządzaniu jego pokoi zostaną wreszcie zakończone; postanowił zatem odwiedzić Marthe, mieszkającą – jak mu doniesiono – z pewnym rosyjskim rzeźbiarzem w Sceaux. Kiedy znalazł się w atelier, w którym panował nieopisany nieład, Marthe wyjrzała zza zasłony, wybałuszywszy na jego widok oczy niczym spłoszona sarna – spowita w biel, z czołem przepasanym złotą wstążką wyglądała jak tanagryjska figurka. Wybierała się właśnie do Paryża na tańce, toteż cały dzień spędziła na przygotowaniach, przeczuwając, że wydarzy się coś niezwykłego – Rilke nie mógł odmówić, musiał jej towarzyszyć. Nie potrafił też oprzeć się pokusie, gdyż chciał poznać szczegóły jej życia; wieczór ten jednak okazał się dla niego deprymującym przeżyciem. Spóźnili się na ostatni pociąg do Sceaux, stąd też poeta zmuszony był włóczyć się z Marthe do świtu po paryskich ulicach; wędrując od kabaretu do kabaretu, wmieszani w tłum rozbawionych birbantów i hulaków, tworzyli w rzeczy samej dziwaczną parę. Marthe, ubrana w tunikę i sandały, wśród dziewcząt wątpliwej reputacji wyglądała niczym »umierająca, którą po kilku latach ogłoszą świętą«. Nie martwiło jej bynajmniej to, że nie użyła zabawy i tańca, póki mogła opowiadać i jeść, jako że była wygłodzona i pochłaniała wszystko z niesłychaną łapczywością, »jak duch, który na powrót przybiera swą cielesną postać«.</p>

<p>Rilke pogrążył się w niewymownym smutku, ujrzawszy, że Marthe zdecydowała się wieść tak nędzny żywot paryskiej bohemy, porzucając bezpieczne warunki, jakie starał się jej stworzyć. Z jej ust usłyszał zapewnienie, iż z owym rzeźbiarzem, nazwiskiem Erzia, zamieszkała »niczym jego siostra«, ciesząc się, że nie jest w nim zakochana, gdyż ten dobroduszny olbrzym, Mordwin z pochodzenia, byłby dla niej równie brutalny jak jaskiniowiec dla każdej swej kochanki. Niewielkie pieniądze, jakie był w stanie zarobić, prawie natychmiast topniały w jego rękach; prowadząc tak bezładne i niefrasobliwe życie nie mieli czasem nawet co jeść. Rilke uświadomił sobie, że niełatwo było jej podążać drogą wiodącą »przez szlam wolności«. Erzia rozważał, czy nie powinien wyruszyć do Italii, jednakże Marthe nie chciała z nim pojechać. Mając ledwie dwadzieścia lat, nie widziała dla siebie żadnej przyszłości. Poeta ze szczegółami opowiedział o wszystkim księżnej Marie, wyznając przy tym, iż ogarnęło go poczucie bezsilności i zmuszony jest pozostawić sprawy własnemu losowi. »Nie mam ani doświadczenia, dzięki któremu mógłbym w sposób opanowany służyć pomocą, ani też miłości, która w sercu znajduje natchnienie. Nigdy nie będę miłującym, czuję, iż miłość dotyka mnie tylko od zewnątrz, być może dlatego, że nikt jeszcze nie wstrząsnął mną do głębi, być może dlatego, że nie kocham mej matki&nbsp;… Każda miłość wymaga ode mnie nazbyt wiele, to ciężar ponad siły, tylko w miłości do Boga odnajduję lekkość, wytchnienie, bo kochać Boga to znaczy osłonić się jego miłością, trwać w niej, spoczywać i całym sobą w niej istnieć.« Kilka tygodni później Marthe niespodziewanie opuściła Erzię; Rilke nie mógł sobie wyobrazić, jaki czeka ją los. »Może oboje, Marthe i ja, będziemy szukać u Pani pomocy« – napisał do Sidie Nádherný, która powróciwszy z wyprawy do Afryki Północnej zamierzała zatrzymać się w Paryżu.</p>

<p>Nie tylko Marthe przyczyniła mu zmartwień w tych pierwszych dniach pobytu w stolicy Francji. Troską napawał go również – jak zawsze zresztą – brak pieniędzy. Odzyskanie mebli, przeprowadzka, zakup rzeczy niezbędnych, by wieść samotny żywot – wszystko to wkrótce pochłonęło jego oszczędności; dlatego też poeta zmuszony był znów wystawić cierpliwość Kippenberga na ciężką próbę, wysyłając mu tym razem telegram »jak gwizd syreny statku, przebijający się przez mgłę«. Na szczęście wydawca wspomógł go dodatkową sumą, tak że do połowy marca Rainer zdołał się urządzić, próbując na powrót przywyknąć do »niezmąconej regularności moich dni«, w jakiej zakosztował niegdyś w tym właśnie domu, przy rue Campagne–Première. Odczuwał wewnętrzną radość, iż znów zamieszkał w tej dzielnicy, w miejscu oddalonym ledwie parę kroków od Ogrodu Luksemburskiego, w którym pachniało już wiosną: »Dopiero teraz uświadamiam sobie w pełni, jak obco czułem się w mieszkaniu przy rue de Varenne.« Oto w Paryżu rozpoczynał nowy okres swego życia – donosił w liście do Dory Herxheimer; próba oderwania się od prozy <em>Maltego</em> kosztowała go więcej czasu aniżeli sam przewidywał, obecnie zaś pragnął »raz jeszcze ofiarować memu sercu prostotę i swobodę, jakich może doświadczyć jedynie tutaj, i zobaczyć, czy powiew nadciągającej wiosny nie uniesie mnie z sobą«.</p>

<p>Jeszcze w czasie pobytu w Hiszpanii Rilke obiecał Kippenbergowi, iż po powrocie do Paryża zabierze się poważnie do pracy nad przekładem listów Marianny Alcoforado; pochwycił też niezwłocznie sposobność, by skreślić list do Gide’a, którego wskazówki w tej kwestii mogłyby – jak sądził – okazać się nieocenione. Podejmując ów przekład poeta pragnął nie tylko w pewnym sensie wywiązać się z długów, jakie zaciągnął u swego wydawcy, lecz również przygotować się wewnętrznie do własnej pracy twórczej, jak wówczas, kiedy tłumaczył <em>Centaura </em>i <em>Miłość Marii Magdaleny</em>. Za swej bytności w Hiszpanii prowadził korespondencję także z Rodinem; omawiał z nim niedawną propozycję Muzeum w Mannheim, zainteresowanego nabyciem jednej z jego rzeźb; nie omieszkał również wyrazić swej wdzięczności za to, iż mistrz zgodził się pozować Klarze, przygotowującej popiersie dla tegoż muzeum. Rilke nosił się z zamiarem złożenia rzeźbiarzowi wizyty, niemniej dopiero z końcem marca stan zdrowia pozwolił Rodinowi podjąć swego gościa w Pałacu Biron, gdzie na powrót zamieszkał. (Nadzieje Klary jednakże nie ziściły się; co prawda Rodin przyjął ją serdecznie, kiedy w maju zawitała w Paryżu, i oddał jej nawet do dyspozycji własne atelier przy rue de l’Université, gdzie stworzyła jedną ze swych najbardziej zachwycających rzeźb – popiersie Sidie Nádherný, mimo to nie chciał jednak wyrazić zgody na sporządzenie swego portretu dla niemieckiego muzeum, skoro żadne z muzeów francuskich wówczas jeszcze takowego nie posiadało).</p>

<p>Pominąwszy Gide’a i Rodina, Rilke zamierzał odwiedzić w tym czasie jedynie Emile’a Verhaeren. Jego myślą było pogrążyć się w samotności i powrócić do dawnego, prostego trybu życia, zasiąść przy biurku i prawie nie ruszać się ani kroku ze swego pokoju, »comme un jeune étudiant qui commence«, jak wyznał w liście do Rodina. Lecz ledwie zdołał przywyknąć do nowych warunków, ledwie ustawił pulpit oraz biurko, które pożyczył mu ongiś Rodin, a już musiał odstąpić od swych zamysłów. Otóż Stefan Zweig, przybywszy właśnie do Paryża, przekazał mu 15&nbsp;marca wiadomość, iż Verhaeren wyjedzie z miasta za kilka dni. Rilke bezzwłocznie ruszył do Saint–Cloud, gdzie w towarzystwie belgijskiego poety spędził popołudnie i wieczór; jego dobroć, a także łączące ich głębokie poczucie duchowego pokrewieństwa, wciąż żywe mimo nieczęstych spotkań, dodały Rainerowi otuchy. Bez wahania przyjął też zaproszenie Zweiga na obiad, na który, 17&nbsp;marca, mieli również przybyć Romain Rolland oraz Léon Bazalgette, tłumacz utworów Walta Whitmana; nie wzbraniał się przy tym zrezygnować ze swej skromnej wegetariańskiej restauracji i udać się do eleganckiej »Bœuf à la mode«. Wieść o wyjeździe Verhaerena wielce go zasmuciła – zwierzał się w liście do Zweiga; »Żywiłem cichą nadzieję, że powróciwszy tu na dobre będę mógł czasem odwiedzać tego wspaniałego człowieka, gotowego zawsze służyć pomocą.«</p>

<p>Decyzji, by udać się na to spotkanie, Rilke nigdy nie żałował. Verhaeren wydał mu się – jak zawsze – ujmujący, jednakże najgłębsze wrażenie pozostawił na nim Rolland. Chociaż mieszkał on od dawna w sąsiedztwie, przy pobliskim Boulevard Montparnasse, nie mieli jak dotąd okazji poznać się osobiście. Rilke co prawda nie czytał jeszcze jego powieści <em>Jan Krzysztof</em> (później zaś, brnąc przez owo dzieło, będące pomnikiem wzajemnego zrozumienia Francuzów i Niemców, uznał jego <em>longueurs</em> za irytujące), niemniej autor wydał mu się od razu człowiekiem wielce sympatycznym. Jego twarz o delikatnych, pociągłych rysach nasuwała mu skojarzenie z niestrudzonym uczonym, pobladłym od blasku bijącego z kart otwartych przed nim książek; jego przygasłe oczy zaś wciąż ożywiał, dzięki łasce Opatrzności, »najczystszy błękit jego dzieciństwa«. »Pewność siebie, bogactwo doświadczeń oraz dojrzała skromność, dobroć&nbsp;… niezmierzona czystość i szczerość wszelkich jego zamiarów emanują z niego niczym woń niemowlęcego ciała, tak przejmująco niewinnego.« Dla kogoś, kto nie był artystą ani poetą – napisze Rilke jakiś czas potem – ileż więcej znaczyła owa stałość, ów rozwój, osiągnięty dzięki świadomemu aktowi woli, aniżeli konieczność wsłuchiwania się w głos daimonionu artysty czy jego anioła.</p>

<p>Zweig był nadzwyczaj uradowany, iż zdołał doprowadzić do spotkania trzech osobistości, które najbardziej podziwiał; z prawdziwą przyjemnością obserwował swych gości, kiedy przez całe popołudnie wiedli ożywioną rozmowę przesiadując w jego pokoju hotelowym, z którego roztaczał się widok na ogród Palais–Royal. Zaproszeni przez niego artyści różnili się całkowicie – blade oblicze Rollanda przypominało mu portret Jensa Petera Jacobsena, a jego czysta francuszczyzna pozbawiona była jakiejkolwiek afektacji; Rilke, o twarzy opalonej na brązowo w słońcu Południa, szczupły i chłopięcy z wyglądu, opowiadając o swych spotkaniach z Tołstojem potrafił w niezwykły sposób ożywić każdą opisywaną postać; wreszcie Verhaeren, krępy i pełen wigoru, zabawiał towarzystwo licznymi anegdotami i w sposób elokwentny rozprawiał o rozwoju francuskiej sztuki. Wszyscy podzielali entuzjazm Rilkego dla Hiszpanii, jak również głoszony przez Rollanda ideał moralnego i intelektualnego zjednoczenia Europy, aczkolwiek Rilke wraz z Zweigiem wyrażali opinię, iż by osiągnąć ten cel, Francuzi potrzebowali głębszej edukacji aniżeli Niemcy. Były to dla Zweiga »niezapomniane godziny, dotykające życia we wszelkich jego formach«.</p>

<p>Także Rilkemu – jak wynika z jego listu do księżnej Marie – spotkanie to sprawiło niekłamane zadowolenie. Wielce rad wymieniał później z Rollandem wizyty oraz książki. Ciasne atelier pisarza, wypełnione regałami z woluminami, wydało mu się »nieco staropanieńskie«, kiedy porównywał je z własnym mieszkaniem, przestronnym i pełnym światła; jego ubiór zaś, staranny aż do pedanterii, był »alegorią zimy na prowincji«. Niemniej, obaj od razu znaleźli wspólny język. Rolland, mając w pamięci obraz poety nakreślony przez Zweiga, spodziewał się poznać zamkniętego w sobie samotnika; tymczasem Rilke wywarł na nim całkiem odmienne wrażenie, kiedy ze szczegółami opowiadał o swej nieszczęśliwej młodości, o Gidzie i jego przekładach z <em>Maltego</em>, o Rodinie i katedrach, a także o ich rozbieżnych sądach na temat malarstwa El Greca. Rolland obserwował również, jak poeta czerpał prawdziwą przyjemność słuchając jego własnych transkrypcji na fortepian melodii gregoriańskich oraz starogreckich. I chociaż w następnych latach nieczęsto się spotykali, Rilkemu towarzyszyło uczucie, iż zyskał w nim wspaniałomyślnego i pobłażliwego przyjaciela.</p>

<p>W przeciągu kilku tygodni, jakie Zweig spędził w Paryżu, Rilke ofiarował mu znacznie więcej czasu aniżeli leżało to w jego zwyczaju. Odwdzięczył się zapraszając go na obiad, przemierzał razem z nim miasto, które obaj tak bardzo ukochali; pokazał mu nawet niektóre spośród swych ostatnich wierszy oraz – z myślą o wzbogaceniu jego kolekcji – podarował manuskrypt drugiej redakcji <em>Korneta</em>, pochodzącej z roku&nbsp;1904. Zweig poczuł się zaszczycony, mogąc poznać tajniki warsztatu twórczego poety, który w jego opinii przewyższał swym artyzmem nawet Stefana George i Hofmannsthala. Od Rilkego usłyszał, iż pisanie jest dlań »niczym akt modlitwy«, któremu nie zawsze towarzyszyło prawdziwe nabożeństwo; poeta wyznał też, iż w Duino rozpoczął »wielkie dzieło«, wszelako obecnie podążał do źródła odrodzenia, którego wciąż nie mógł odnaleźć.</p>

<p>W czasie niekończących się rozmów na rozmaite tematy Rilke zachowywał właściwą sobie uprzejmość i skromny sposób bycia, toteż Zweig nawet nie przypuszczał, jak ciężkie zmartwienia przeżywał wówczas poeta. W liście do Sidie Nádherný, skreślonym 30&nbsp;marca, Rainer porównał swój wewnętrzny stan do motka pogmatwanej przędzy – pewnego dnia może się zeń wyplątać coś zadziwiającego; niemniej obudziło się w nim również pragnienie, by »dzień za dniem tkać z pojedynczych włókien, trwając niezmiennie przy swym warsztacie«.</p>

<p>Ludzie mi nie służą&nbsp;… Wszyscy dobrze mi życzą, lecz na nic się to zda, wręcz przeciwnie – w końcu okazuje się, iż ja tylko daję, wciąż daję, nigdy nie posiadając&nbsp;… Mówię o tym jedynie dlatego&nbsp;… że Pani będziesz mnie widzieć i mogłabyś nie zrozumieć, co sprawia, że jestem tak bezgranicznie smutny, zdeprymowany i pełen obaw. Spójrz, Marthe (taką przed dwoma laty żywiłem nadzieję) miała stać się dopełnieniem, strażnikiem mojego istnienia – teraz zaś jest mi jedynie zmartwieniem i wywołuje we mnie roztargnienie; sama też nie czyni ni kroku naprzód, grzęznąc w głębokim piasku swego życia&nbsp;… Na powrót popadam w przygnębienie, nie mogąc odnaleźć nowej drogi (tak łatwo można stracić po temu sposobność); pragnę wieść czyste, uduchowione życie, takie samo każdego dnia, które by mnie nie rozpraszało, niczego ode mnie nie wymagało, zwróciwszy <em>wszelkie oczekiwania do wewnątrz</em>, ku sercu, w którym zrodzić się musi moje następne dzieło.</p>

<p>»Nieważne, jak bardzo staram się ukryć przed ludźmi – oni i tak mnie odnajdą, a wtenczas pożerają niczym ciepłą jeszcze brioszkę« – żalił się w liście do Rodina, napisanym tego samego dnia.</p>

<p>Wszelako poeta żył w udręce nie tylko dlatego, iż zmuszony był czynić zadość wymaganiom, jakie stawiali przed nim »ludzie«, a spędzając czas w ich towarzystwie bezpowrotnie tracił wrażenia, których łaknął dla swej pracy twórczej. Wizyty u Rollanda, zaproszenia słane do Zweiga, nieoczekiwane spotkanie z Marthe, kiedy to zwrócił jej uwagę na pewną książkę, nawet przyjazd Mimi Romanelli do Paryża – żadne z tych zdarzeń nie wytrąciło mu pióra z ręki. Wbrew słowom skierowanym do Zweiga nie przestawał pisać – powstało wówczas kilka szkiców podejmujących tematy z kręgu Elegii, przez cały kwiecień zaś towarzyszyło mu uczucie, iż gotów był »zwrócić swe myśli ku wnętrzu«. Źródłem jego niepokoju była świadomość, iż przez całe życie pretensje ludzkie ograbiały go nie aż tak bardzo z czasu, co z wewnętrznego bogactwa troskliwości i miłości. Jeśli pragnął ukończyć swe »wielkie dzieło«, musiał odnaleźć kogoś, kogo mógłby pokochać, <em>sam nie będąc kochanym</em>, doświadczyć owej apoteozy miłości, w której portugalska mniszka oraz Syn Marnotrawny z kart <em>Maltego</em> znaleźli swe szczęście. Z doświadczeń swych »wielkich miłujących«, doznających spełnienia w wyrzeczeniu, poeta uczynił pewien rodzaj filozofii; w jej duchu interpretował również miłość do Boga, dowodząc w swym szkicu, który miał posłużyć za tekst odczytu, iż prawdziwa miłość do Boga nie powinna domagać się odwzajemnienia. Kiedy podjął próbę przekładu listów Marianny Alcoforado, a później również sonetów Louize Labé, coraz lepiej uświadamiał sobie, że filozofią tą winien się kierować we własnym życiu.</p>

<p>Rilke, jak się wydaje, zdołał uniknąć spotkania z Mimi Romanelli w czasie jej pobytu w Paryżu; niemniej jednak sama obecność osoby, która darzyła go tak gorącą miłością, musiała zaważyć swym wpływem na kształcie pewnego szczególnego zapisu w jego dzienniku, pochodzącego w tamtego okresu. Fragment ów – napisany, podobnie jak »Przeżycie« powstałe w Duino, w trzeciej osobie – traktuje o »najstarszym i najbardziej zgubnym błędzie« poety – o nazbyt skorym pragnieniu odwzajemnienia miłości innych ludzi:</p>

<p>Czy przeszedł przez całe swe życie nie będąc srogim? Postanowił, że takim się stanie w trzydziestym ósmym roku życia – zmienić się, rzekł sobie, zmienić się. W owym czasie, kiedy całą swą istotą nieskończenie zapragnął miłości, z bólem serca uświadomił sobie, iż dopóty nie odnajdzie miłości, dopóki będzie wrażliwy i uległy wobec tych, który sądzili, że go miłują. Te narzucające się twarze, tłoczące się przed nim, przesłoniły mu widniejące w dali nieśmiałe, pochylone oblicze ukochanej. Przeczucie jej rysów zgasło w nim wobec wyrazistości sylwetek tych, którzy przyszli, by go miłować.</p>

<p>Wizja »przyszłej ukochanej«, która, żywiąc dlań uczucie, niczego w zamian żądać nie będzie, przesuwała się przed jego oczami niczym fata morgana. Póki poeta jej nie odnajdzie, nie nastąpi ów wyczekiwany przełom w jego życiu, on zaś nie zdoła otrząsnąć się z przygnębienia. »Jak wiele zjaw i widm wnika we mnie, sądząc, że są u siebie&nbsp;… mój Anioł powstał, lecz ja upadłem i pozostawszy w tyle nie nadążam za nim&nbsp;… Wszyscy inni trudzili się i pracowali nad swoim życiem; tylko ja sam, jak się zdaje, trwoniłem czas, szarpiąc własne życie mymi zdolnościami&nbsp;… Kiedy spoglądam na drogiego Verhaerena, którego proste serce wypełnia pewność, wówczas wstyd mi, że jestem tam, gdzie jestem.«</p>

<p>Na przełomie kwietnia i maja do Paryża zjeżdżało coraz więcej gości, wobec czego Rilke nie zdołał wytrwać w swym postanowieniu, by pogrążyć się w samotności. »Tak wiele osób, spotkań, wymagań, pytań, wrażeń, wpływów zarówno błogich jak i zgubnych&nbsp;… przez całe trzydzieści jeden dni mówiłem bez przerwy; Boże przebacz mi.« Nie wiadomo, czy Klara, przybywszy do stolicy, zamieszkała u niego, niemniej z całą pewnością spędzali ze sobą wiele czasu; wspólnie odwiedzili Rodina w Meudon, a pod koniec maja wybrali się razem na wycieczkę do Senlis i Fleurines. Wobec Siegfrieda Trebitscha, który na szczęście zatrzymał się na krótko, udało mu się uniknąć zbytniej poufałości; inni goście natomiast byli istotnie mile widziani. Sporo czasu Rainer poświęcił Sidie Nádherný, której z niecierpliwością oczekiwał, ciekaw jej wrażeń z podróży po Tunezji. Z prawdziwą przyjemnością gościł u siebie poetę Ottona von Taube oraz jego kuzyna Rolfa von Ungern–Sternberg, którego od dawna pragnął poznać osobiście. Radość sprawiła mu również wizyta Kippenberga; wydawca zawitał w Paryżu na kilka dni maja, głównie po to, by wyjednać zgodę Rodina na opublikowanie kilku ilustracji jego nowych dzieł w przygotowywanej reedycji poświęconej mu monografii. Kiedy Kippenberg wyjeżdżał, Rilke złożył w jego ręce rękopis swego przekładu listów Marianny Alcoforado oraz sonetów Louize Labé. Wkrótce potem poeta otrzymał autorskie egzemplarze cyklu <em>Życie Marii</em>, który – zadedykowany Vogelerowi – wydany został w serii Insel–Bücherei, a także <em>Księgi obrazów</em>, opublikowanej obecnie po raz pierwszy przez Insel Verlag w ograniczonym nakładzie.</p>

<p>Zważywszy owe publikacje, przekłady, nowe wydanie <em>Rodina</em> oraz przygotowywaną reedycję wyboru <em>Pierwszych wierszy</em>, Kippenberg miał powody do zadowolenia. Wraz z nabyciem praw do wczesnego dramatu <em>Das tägliche Leben </em>(Ż<em>ycie powszednie</em>) urzeczywistnił ostatecznie swój zamysł, by wszystkie dzieła poety mogły się ukazywać ze znakiem wydawnictwa Insel. Osiedlenie się Rilkego w Paryżu, zapewnienie mu stałych dochodów dzięki pensji wypłacanej przez Insel Verlag oraz dodatkowej sumie przyznanej przez przyjaciół, a także możliwość uzyskania stypendium praskiej fundacji – wszystko to pozwalało snuć nadzieje na pomyślną przyszłość. Wydawca wyjechał w przeświadczeniu, iż Rilke jest dobrej myśli; nie zdawał sobie sprawy, jak trudny był to dla poety okres, pełen niepokoju oraz rozpraszających uwagę odwiedzin. Po powrocie do Lipska zaskoczyła go wiadomość, iż jego autor przeżywa pewien kryzys twórczy. Gdy większość gości wyjechała z miasta, Rilke skreślił 3&nbsp;czerwca list, w którym wyznał, iż poczuł się tak bardzo fizycznie wyczerpany i strapiony na duszy, że bliski był załamania. W Paryżu niespodziewanie nastały uciążliwe upały, równie nieznośne jak w sierpniu; poetę rozdrażniała również gra jego sąsiada na fortepianie. Raptownie zmienił się też nastrój Rodina, podobnie jak w dniu, kiedy rzeźbiarz odprawił swego sekretarza osiem lat wcześniej; nie tylko nie zgodził się na wykorzystanie fotografii, na co zezwolił był wcześniej Kippenbergowi, lecz najwyraźniej chciał na dobre zerwać swą znajomość z Rainerem. Kiedy na dodatek nadeszła wieść o samobójczej śmierci Johannesa Nádherný, starszego brata Sidie, z którym łączyła Rilkego bliska zażyłość, wydawało się, iż wszystko to przerosło jego siły. Poeta potrzebował odpoczynku, w jakimś cichym i odosobnionym miejscu; rozmyślał, czy nie powinien wyjechać raz jeszcze na kilkutygodniową kurację w lesiste okolice Bad Rippoldsau – jeśli oczywiście, a miał taką nadzieję, Kippenberg zgodziłby się ponieść część kosztów pobytu.</p>

<p>Wydawca przesłał mu uspokajający w treści telegram; już 6&nbsp;czerwca Rilke zawitał w Rippoldsau, gdzie mógł oddychać spokojem, jakiego od dawna pragnął. Po miesiącach spędzonych w Paryżu, przeżytych w stałym napięciu wewnętrznym, z radością odczuwał fizyczne zmęczenie, wywołane kuracją oraz zmianą powietrza; wędrował przez sosnowe lasy, rozczytywał się w dziełach Goethego i Martina Bubera. »Muszę ustąpić i przez jakiś czas postępować jak drzewo – nie potrafi ono pisać, wszak może myśleć, snuć myśli skroś całej przestrzeni, sięgając Boga samego, w ciszy i spokoju.« Wszystko to miało nań błogi wpływ, niemniej mijały tygodnie, a poetę wciąż dręczyła wewnętrzna niepewność. »Me voilà, me dictant le repos, l’insouciance chaque jour, mais ayant je ne sais quelle incertitude d’esprit.«</p>

<p>Wśród nielicznego grona gości przebywających w hotelu Rilke spotkał młodą aktorkę, Hedwig Bernhard, która wkrótce stała się jego powiernicą. Łączyła ich głęboka, żywa więź; spędzali ze sobą wiele czasu, przesiadując na tarasie lub spacerując po okolicy. Jego opowieści o podróżach do Rosji i Hiszpanii, na Capri, do Wenecji i Duino urzekły ją; swym miękkim, delikatnym głosem poeta »przemieniał słowa w melodie«, a włoskie imiona nabierały w jego ustach »niezrównanej magii«. »Jak bardzo brak mi Ciebie,« – napisał dzień po jej odjeździe, z początkiem lipca – »czyśmy naprawdę <em>spacerowali</em>? czyż nie lataliśmy, płynęliśmy, gnaliśmy?&nbsp;Czyż nie napełnialiśmy całej przestrzeni siłą Twego serca?&nbsp;… Czy moje pragnienie rzeczy największych nie może wzbogacić się Twoim uczuciem dla mnie&nbsp;… Dziś nic już nie zamierzam czynić, jak tylko myśleć o Tobie, i tak rozpocząć mą pracę – Ciebie, Kochana, poświęcę mej drogiej samotności, Ciebie wraz z całym pięknem i bogactwem, z jakim przyszłaś do mnie.«</p>

<p>Pomimo tych słów, pełnych ufności, ów krótki rozkwit miłości nie wystarczył poecie, by mógł na powrót pogrążyć się w »pracy«; wciąż nurtował go ciągły niepokój. Jego wybór padł na Rippoldsau, gdyż miejscowość ta nie leżała zbyt daleko od Paryża; jednakże nadal nie potrafił przemóc się, by znów zasiąść za swym biurkiem. Owładnęło nim uczucie, iż powinien raz jeszcze zmienić otoczenie; rozważając, dokąd miałby się udać – może do Friedelhausen, jeśliby »Frau Nonna« zechciała ofiarować mu schronienie pod swym dachem, lub też do Lipska w gościnę do Kippenbergów – zwrócił swą myśl, czego można się było spodziewać, ku Getyndze i Lou Salomé. Do złożenia wizyty Lou skłaniały również praktyczne względy, jako że Kippenbergowi wielce zależało, by poeta dokonał ostatecznego wyboru utworów, jakie miały się znaleźć w tomie <em>Pierwsze wiersze</em>. W tej zaś kwestii Rilke pragnął poradzić się swej przyjaciółki. Przede wszystkim jednak żywił nadzieję, iż słowa Lou, pełne mądrości i życzliwości, przyniosą mu, jak zawsze, głęboką i prawdziwą ulgę. Kiedy tylko otrzymał należną za lipiec zaliczkę, niezwłocznie ruszył w drogę do Getyngi, gdzie spędził prawie dwa tygodnie.</p>

<p>Wedle słów poety z listu do Hedwig Bernhard, udał się tam, by odwiedzić »starych znajomych«. 21&nbsp;lipca, opuszczając Getyngę, skreślił do niej kolejny list, w którym wyznał, iż pobyt w gościnie u Lou był dlań jakby powrotem do domu. Czas ten minął »niczym jeden dzień«, w towarzystwie ludzi, którzy znali go najlepiej, gdyż znali »już na początku, wówczas, kiedy człowiek samemu sobie wydaje się pogrążony w ciemnościach&nbsp;… prawie jak gdyby zabrano go ze sobą, on zaś musiał zająć miejsce u ich boku, przeznaczone dla utracjusza&nbsp;… tak ja tego doświadczyłem, otaczając się ich wspaniałością, jaka rozkwitła wokół z tak wielką prostotą, niczym owoc, który zanosi się do domu.« Dzięki obecności Lou – jak się wydaje – Rainer znów dostrzegał, choć może niewyraźnie, drogę, którą winien podążać. »Niekiedy nachodzi mnie myśl, jak by to było ze mną, gdybym z tym wszystkim, co Ty wiesz i czym Ty jesteś, powoli rozpoczynał nowe życie« – wyznał jej w liście, napisanym nazajutrz po wyjeździe; chociaż nie był w stanie powtórzyć tego wszystkiego, co ona mu rzekła, ani też wyjaśnić, dlaczego wydawała się mieć słuszność, to jednak cieszył się, że »gdzieś głęboko we krwi dzień i noc we mnie krąży ta myśl najskrytsza«.</p>

<p>Dla Lou, która dopiero co odbyła studia pod kierunkiem Freuda, wspólne rozmowy z Rainerem były okazją, by przeanalizować jego »przypadek«, jak również ożywić łączący ich od dawna związek, tak drogi jej sercu. Cztery lata minęły od ich ostatniego spotkania, kiedy to poeta, zmagając się z <em>Maltem</em>, popadł w straszne przygnębienie. Obecnie – wedle słów powierzonych dziennikowi – jej oczom znów ukazał się prawdziwy Rainer, nie zaś schizofrenik, którego niegdyś wciąż niepokoił »ten inny«. Przeczytawszy wiersz »Narcyz« (»Narziss«), który poeta napisał w ostatnim czasie w Paryżu, a teraz sporządził dla niej odpis, Lou uświadomiła sobie, jak wielkie niebezpieczeństwo niosła ze sobą jego nieustanna samoanaliza:</p>

<p>Bo, gdy się zatracam w moim spojrzeniu</p>

<p>mógłbym pomyśleć, że jestem śmiertelny.</p>

<p>Mimo to wyczuła, iż w nim samym, gdzieś w głębi, coś się rozwija, coś spełnia, »gdy on, przeżywając to, cierpi ogromnie i pełen jest zwątpienia. Ale mnie to co dzień uszczęśliwiało i uwalniało od troski o Rainera, jak nigdy przedtem.« Lou sądziła, że owe przeżycia mają swe źródło w ponownym scaleniu się jego osobowości, za co jego cielesność zdawała się mścić, »nie tak jak dawniej, poprzez pojedyncze ataki lub też określone symptomy, lecz jako całość – jest to obecnie ciało, w którym stan chorobowy można z góry przewidzieć; mało tego, nie wykazuje ono oznak starzenia, jak gdyby proces dojrzewania został zastąpiony przez chorobliwe wahanie oraz niemożność podążania za upływającym i rozwijającym się czasem&nbsp;… Ciało samo w sobie stało się dla niego ›tym innym‹.«</p>

<p>Wnikliwe to zaiste spostrzeżenie. Nie wiadomo, czy Lou podzieliła się nim z Rainerem w takiej właśnie formie; niemniej – wedle jego słów z listu do księżnej Marie – nikt inny poza nią nie potrafił sięgnąć tak głęboko do istoty rzeczy, nie było nikogo, »kto by jak ona był z życiem za pan brat«. Wydawało się, iż w ciągu tych ośmiu lat, jakie upłynęły od jego ostatniej wizyty w Getyndze, nic zgoła się nie zmieniło; ba, wszystko się raczej wzmogło i utwierdziło – napisał poeta do Ellen Key – »jak wiele rozmów się wywiązuje, jak wiele w nich nowych i radosnych doświadczeń, kiedy towarzyszy mi Lou.«</p>

<p>Podczas pobytu w Getyndze Rilke rozważał w myśli, czy powinien pójść za radą Lou i kontynuować rozpoczętą w Rippoldsau kurację, tym razem w znanym sanatorium w Krummhübel (Karpacz), położonym w górach Riesengebirge (Karkonosze). W żadnym razie nie mógł obecnie liczyć na gościnę u Kippenbergów w Lipsku, gdyż Katharina udała się właśnie w podróż. Niemniej, miał przed sobą nęcącą perspektywę. Otóż Helene von Nostitz, spędzając cały lipiec w Heiligendamm, przesłała mu list, w którym zachwalała ożywcze powietrze tego spokojnego uzdrowiska, leżącego wśród brzozowych lasów na wybrzeżu Bałtyku. Rilke, ledwie że zawitał w Lipsku, bez wahania zdecydował się wyruszyć na spotkanie ze swą przyjaciółką. Sanatorium mogło zaczekać – teraz obudziło się w nim nagle nieodparte pragnienie, by zobaczyć morze. Dlatego też w Lipsku pozostał jedynie kilka dni; czekało go tam za to wiele wrażeń. W towarzystwie Kippenberga raz jeszcze odwiedził Weimar, a w siedzibie Insel Verlag spotkał się z profesorem Steindorffem, egiptologiem, z którym mógł porozmawiać o dolinie Nilu i Asjut; wówczas też odkrył dzieło swego rodaka, młodego Franza Werfla – »to wielki poeta, nie mogę go inaczej nazwać«. Słowa Kippenberga, w których wydawca wyjawił mu, iż część sumy, jaką co miesiąc otrzymuje, pochodzi od jego przyjaciół, Rilke przyjął z zaskoczeniem tudzież niemałym zażenowaniem, gdyż niczym nie mógł się im odwdzięczyć za tak rzadką wspaniałomyślność, trwoniąc wszystko »jak ta papuga z dziobem zakrzywionym w prawo i w lewo«. (Intencją Kippenberga było – jak się zdaje – zachęcić swego autora do pracy; istotnie, w liście do Lou poeta prosił, by przejrzała pozostawiony u niej manuskrypt <em>Wizji Chrystusowych</em>, być może z myślą, iż nadszedł czas publikacji tego dawno już zapomnianego cyklu. Lou odniosła wrażenie, że wiersze te utrzymane są w odmiennym tonie aniżeli Elegie, niemniej była zdumiona tym, iż »wszystko, co tworzysz, porusza się właściwie wokół tych dawnych Wizji Chrystusowych i obecnie powstałych Wizji Aniołów«).</p>

<p>28&nbsp;lipca Rilke przybył do Heiligendamm, by upewnić się – jak donosił w liście do księżnej Marie – czy słusznie postąpił kierując się instynktem. Zamierzał też przekonać się, czy morskie powietrze będzie mu służyć, a także czy powinien porzucić myśl o kuracji w Krummhübel lub przynajmniej skrócić czas jej trwania, jako że »z pomocą lekarzy człowiek może jedynie odnaleźć drugą połowę własnej bezradności.« Podczas odwiedzin u Helene von Nostitz postać poety wydała się jej poszarzała, »przygaszona«, jak gdyby przywdział on płaszcz niewidzialności, by osłonić się przed nieprzychylnym otoczeniem. Mimo iż z początku odniósł niekorzystne wrażenie, wkrótce jednak ujęła go cisza okolicznych lasów; radość sprawiło mu również przypadkowe spotkanie z niejaką hrabiną Ross, z którą nie miał styczności od czasu ostatniego pobytu na Capri. Dzięki niej znów odżyły w jego pamięci wspomnienia o Alice Faehndrich oraz gronie wspólnych przyjaciół tamtych odległych dni. Po wyjeździe Nostitzów Rilke pozostał w Heiligendamm do połowy sierpnia. Bez wątpienia powoli otrząsał się z przygnębienia, coraz mniej czasu poświęcał analizie własnego stanu, a jego listy świadczą, iż na nowo wstąpiła weń otucha i ogarnął entuzjazm. »To, co nieoczekiwane, zdaje się rządzić moim życiem; tak i teraz, bez jakiegokolwiek przygotowania, znów odnalazłem samego siebie« – wyznał w liście do Hedwig Bernhard. Do Pii Valmarana zaś napisał: »Być może przywdziałem szaty nowego życia; po części dlatego, iż sięgnąłem głębi mojej słabości, która przez kilka minionych lat ciążyła mi na duszy, lub przynajmniej tak mi się zdaje; po części zaś dzięki pewnym zadziwiającym doświadczeniom z dziedziny psychoanalizy, jakie zawdzięczam mądrej przyjaciółce&nbsp;… to cud, Pia, nadzieja, radość, dostrzegłem przez chwilę całkiem nowe lekarstwo, Sztukę życia i śmierci, która uczyni z nas&nbsp;… posiadaczy prawdziwych wartości&nbsp;…«</p>

<p>Po raz pierwszy od dnia, kiedy w maju poeta opuścił Paryż, powstały wówczas strofy nowych wierszy – aczkolwiek nie zrodziły się one z »boskiego podszeptu« jak słowa Elegii, niemniej utrzymane są w nowym tonie, który one zainicjowały, będąc świadectwem dążenia do wyrażenia tego, co istnieje na granicy wyrażalności:</p>

<p>Za drzewami, co niczemu nie winne,</p>

<p>w rozpostarciu dawnych przeznaczeń</p>

<p>z wolna wprawia się nieme wejrzenie.</p>

<p>Na nim brużdżą się fałdy&nbsp;…</p>

<p>To, co tu wrzaśnie ptak,</p>

<p>tam rysem bólu odpryśnie</p>

<p>od twardych ust przepowiedni.</p>

<p>A ci, co nieledwie kochają,</p>

<p>ślą sobie uśmiech, jeszcze nie pożegnania,</p>

<p>zachodzi i wschodzi nad nimi</p>

<p>gwiazdozbiorem ich los,</p>

<p>zachwycająco nocny.</p>

<p>Jeszcze go nie dość, by dał się im przeżyć,</p>

<p>jeszcze wciąż gości</p>

<p>rozpięty w niebiańskim obrocie,</p>

<p>lekka figura.</p>

<p>Lekturą Rilkego stały się teraz prawie wyłącznie poezje Werfla, które wzbudziły w nim głęboki podziw. »Nigdy dotąd nie patrzyłem na postać poety w taki sposób« – napisał mu w liście – »ci, którzy odeszli przed nami, a także nasi współcześni byli tu, by tak rzec, od zawsze, my sami zaś cisnęliśmy się w nieładzie naprzód niczym w głąb jakiegoś obłoku, ku Bogu, który nas doświadczał – a teraz, jakże wspaniałe to uczucie dla tych, co już dawno dojrzeli, móc ujrzeć, jak Pan wznosi się, tak czysty, oblewając świat cały blaskiem swych promieni i zwiastując nadejście dnia.« Wkrótce potem Rilke, uniesiony entuzjazmem dla poezji Werfla, naszkicował esej zatytułowany »O młodym poecie« (»Über den jungen Dichter«) – dzięki jego twórczości bowiem odzyskał wiarę we własne posłannictwo, którą tracił był w czasie, kiedy źródło, z jakiego wzięły swój początek Elegie, na pozór wyschło. »Bo cóż w ostateczności może zmienić sytuacja człowieka, którego przeznaczeniem, od lat najwcześniejszych, było wzniecać w swym sercu najbardziej ostateczne, najwyższe z uczuć, które inni w sobie tłumią i łagodzą?«</p>

<p>W owym czasie Rilke znów rozbudził w sobie zainteresowanie kulturą i sztuką egipską. W trakcie spotkania w Lipsku Steindorff pokazał mu odlew odkrytej niedawno głowy Amenhotepa (Amenofisa)&nbsp;IV., jaki posiadał w swej kolekcji; oryginał miał poeta sposobność obejrzeć w Berlinie, gdzie zatrzymał się przejazdem. Swe wrażenia wywołane wspaniałością rzeźby utrwalił na kartach podręcznego notatnika:</p>

<p>Jak żołądź na swej miseczce, tak na tej miseczkowato obejmującej głowie spoczywała korona: była jej częścią i razem z nią stanowiła litą bryłę władzy, króla–owoc, który z nieba ciągnął słodycze. (Twarz nałożona tak lekko na swe jądro, nieledwie równie lekko, jak podziałka słonecznego zegara na ciężki pochyły głaz. O, twarzy, o winnico, spływająca bezgłośnie z pochyłości szkieletu&nbsp;… Bachus jakiegoś wewnętrznego wina. Oblicze, którego konstrukcja tak bardzo harmonizowała z przeznaczeniem, że same jej nośniki, bez galanteryjnych akcesoriów, nadawały tej twarzy przeczysty wyraz&nbsp;…)</p>

<p>Krótki wiersz, jaki wkrótce potem zrodziło owo doświadczenie, będący sublimacją doznanych wrażeń, świadczył o tym, że jego rozwój poetycki jeszcze się nie zakończył:</p>

<p>Jak młode kwietne łąki pod nieważkim</p>

<p>woalem wegetacji odsłaniają</p>

<p>zboczu uczucia roku, łagodnemu,</p>

<p>czułemu, zwyczajnemu wichrów, omal</p>

<p>urwistogroźnej góry szczęśliwemu</p>

<p>spiętrzeniem: tak łagodnym przemijaniem</p>

<p>pokwitająca twarz spoczywa na</p>

<p>czaszki płaszczyźnie dawnej, co winnicy</p>

<p>skłonem opada, cała obrócona</p>

<p>w stronę wszechświata, ku ognisku światła.</p>

<p>Amenhotep oraz Werfel – napisał do księżnej Marie Taxis – »stali się dwoma centrami mojej nieco melancholijnie wydłużonej duchowej elipsy«.</p>

<p>Tymczasem w Heiligendamm poeta mógł zażywać spokoju i wypoczynku. Kuracja w Krummhübel pozostawała na razie w sferze bliżej nie sprecyzowanych planów. Wedle słów z listu do Lou, wciąż jeszcze nie czuł się w pełni sił, niemniej wdzięczny był swemu instynktowi, który go przywiódł w nadmorskie okolice. Chociaż powoli odzyskiwał wiarę w samego siebie, jednak nie miał w sobie tyle pewności, by odważyć się na powrót do Paryża. Coraz więcej okoliczności przemawiało za tym, by pozostać przez dłuższy czas w Niemczech. 7&nbsp;września rozpoczynał się w Monachium Czwarty Kongres Psychoanalityczny, w którym zamierzała wziąć udział Lou; tegoż miesiąca Klara wraz z Ruth miały przeprowadzić się do nowego mieszkania. Rainerowi towarzyszyło uczucie, iż z tych właśnie powodów powinien zatrzymać się na pewien czas w Monachium. Na jesień zapowiadano również premierę sztuki Claudela <em>L’Annonce faite à Marie</em> (<em>Zwiastowanie</em>), która miała zostać wystawiona w Hellerau opodal Drezna; tam też, lub w Lipsku, mogła nadarzyć się sposobność, by poznać osobiście Werfla.</p>

<p>Wszystko to jednak, łącznie z ewentualnym pobytem w Krummhübel, niewątpliwie naraziłoby poetę na znaczne koszty, przekraczające dochody, jakimi dysponował dzięki wielkoduszności swych przyjaciół. Dlatego też przed wyjazdem z Heiligendamm z pewnym zatroskaniem skreślił do Kippenberga list, w którym przedstawił mu ze szczegółami swe zamierzenia i zapytywał, czy nie powinien zabiegać o dodatkowe fundusze, zwracając się na przykład do Fundacji Schillera. Tego samego dnia raz jeszcze napisał do wydawcy, przepraszając za swą karygodną lekkomyślność: »Moja rozrzutność, jakiej nie zdołałem w ostatnich latach pohamować, zaczyna się teraz mścić – a kiedy próbuję powetować szkody, jakie ona sprawiła, czerpiąc z mojej comiesięcznej dotacji, powstają wówczas jedynie niedostatek, braki i dziury w mych oszczędnościach, i nie ma im końca. Jeśliby pewnego dnia musiał mi Pan powiedzieć, iż nazbyt przekroczyłem mój budżet, cóż, wtenczas będę zmuszony podjąć jakąś pracę, którą można by potraktować jako spłatę długu, lub też, jeżeli takowej nie znajdę, zdać się w miesiącach zimowych na czyjąś gościnność i próbować obejść się bez owej dodatkowej sumy, tak by polepszyć stan mego konta&nbsp;…«</p>

<p>Kippenberg odpisał mu, iż w minionym roku rzeczywiście poniósł znaczne wydatki, co zaczęło napawać go troską o przyszłość. Wprawdzie nie był to jeszcze istotny powód do niepokoju, niemniej z końcem roku&nbsp;1914 wypłata dodatkowej sumy zostanie wstrzymana i poeta znów będzie mógł liczyć jedynie na 250&nbsp;marek miesięcznego dochodu, co sprawi, iż pomimo wpływów ze sprzedaży <em>Rodina</em> oraz przekładu listów Marianny Alcoforado koniecznością stanie się zaprowadzenie pewnych oszczędności. Jednakże wydawca uległ pod wpływem delikatnego szantażu poety – zdawał sobie bowiem doskonale sprawę, jakimże błędem byłoby przymuszać go do zajmowania się niepotrzebną pisaniną, tylko po to, by wyrównać stan jego konta. Udzieliwszy przestrogi na przyszłość, obiecał przekazać mu we wrześniu dodatkową sumę 750&nbsp;marek. Lecz jego ostrzeżenia nie na wiele się, rzecz jasna, zdały. Rilke nie potrafił zmienić swego stylu życia na tyle, by uniknąć owych »dziur«, jakie nieuchronnie pojawiały się w jego oszczędnościach. W przeciągu kilku tygodni, kiedy jeszcze Kippenberg wypłacał mu przyobiecaną kwotę, poeta zwrócił się do Ewy Cassirer z prośbą o zaliczkę w wysokości 2000&nbsp;marek – miała to być naturalnie pożyczka, niemniej sam niewielką łudził się nadzieją, iż ją kiedykolwiek spłaci. Pieniądze miałyby pochodzić z funduszu, przeznaczonego pierwotnie na pokrycie kosztów edukacji Ruth; w rzeczywistości były one przekazywane Klarze w kwartalnych ratach jako pewnego rodzaju pomoc finansowa.</p>

<p>Ledwie pół roku wcześniej, będąc w Paryżu, Rilke uzmysłowił sobie wyraźnie, jak zgubny wpływ może mieć bujne życie towarzyskie; poczuł wówczas tęsknotę za codzienną pracą w całkowitej samotności. Teraz zaś, podczas pobytu w Berlinie, gdzie pozostał prawie przez trzy tygodnie, oraz później, już w Monachium, świadomie, jak się wydaje, odwlekał termin powrotu do Paryża – jedynego miejsca, gdzie owej samotności mógł w pełni zakosztować. Przypuszczalnie czerpał prawdziwą przyjemność z osobistych spotkań – także i tych niespodziewanych. »Czas przemija i prześciga mnie każdego dnia&nbsp;… Podróżuję – moje otoczenie zmienia się nieustannie, ja zaś zmieniam się wraz z nim; spotykam nieoczekiwanie ludzi, których nie widziałem od lat, a oni odkrywają przede mną przeszłość, która nie przyblakła&nbsp;…«</p>

<p>Droga powrotna z Heiligendamm wiodła przez Hamburg, skąd Rilke udał się w odwiedziny do rodziny Woermannów, u których Klara i Ruth zatrzymały się w gościnie na kilka dni, a później także do Ivo i Eriki Hauptmannów, mieszkających wówczas w Blankenese. W Berlinie poeta miał przyjemność spotkać ponownie Hedwig Bernhard oraz księżnę Marie, której nie omieszkał pokazać w muzeum głowy Amenhotepa. Popołudnia spędzał w towarzystwie aktorki Lii Rosen, wieczorami zaś bawił w teatrze. Przybywszy do Monachium miał sposobność wziąć wraz z Lou udział w obradach Kongresu Psychoanalitycznego; dzięki jej staraniom poznał osobiście niektórych sławnych uczestników, między innymi Freuda, z którym wspólnie spędzili wieczór, a także szwedzkiego lekarza Poula Bjerre – byli to w jego opinii »ważni i wybitni ludzie, a kierunek prowadzonych przez nich badań oraz ich zastosowanie należą bez wątpienia do najważniejszych trendów w naukach medycznych, ba, owych naukach <em>ludzkich</em>, jakie jeszcze się nie narodziły«. Wśród gości spotkali również Gebsattla oraz holenderskiego pisarza Fredrika Van Eeden.</p>

<p>Rainer służył Klarze pomocą przy przeprowadzce do nowego mieszkania, toteż pozostał przez pewien czas z żoną i córką, którą wielce ucieszyła wieść, iż będzie wreszcie mieć własny pokój. Czekało go jeszcze wiele spotkań – »niczym w czasie jakiejś parady zjawili się tu prawie wszyscy ludzie, jakich znam«. Jego dni były tak wypełnione – zwierzał się w liście do Sidie Nádherný – iż przez cały tydzień, jaki upłynął od jego przyjazdu, nie miał nawet okazji wybrać się do muzeum, by znów zobaczyć <em>Laokoona</em> El Greca. W tym samym hotelu, podobnie jak rok wcześniej, zatrzymał się Hofmannsthal, stąd Rilke mógł czasem wdać się z nim w rozmowę; poeci wymieniali opinie na temat twórczości Werfla, którego Hofmannsthal poznał był już wcześniej w Pradze, niemniej nie szafował zbytnio pochwałami dla jego wierszy. Szczególną przyjemność sprawiło Rainerowi spotkanie z Reginą Ullmann. W roku&nbsp;1909 otrzymał rękopis jej pierwszego utworu – dramatycznego poematu prozą, na który zwrócił uwagę Kippenberga, jako że odkrył w niej wyjątkowy talent literacki. Później napisał jeszcze przedmowę do tomu jej poezji, dla którego znalazła wydawcę w swej ojczyźnie Szwajcarii. Kiedy obecnie doszło do ich pierwszego spotkania, Rilke mógł wzbudzić w niej nadzieję, iż Insel Verlag opublikuje jej pierwszy utwór. W osobliwym, introwersyjnym usposobieniu Reginy oraz pierwszych próbach poetyckich, które mu pokazała, odnalazł ową tajemną, wręcz nadprzyrodzoną moc, jaka znów – wedle słów Lou – zajmowała jego myśli (do tego stopnia, iż radził się wróżbiarki i raz jeszcze eksperymentował z <em>planchette</em> – wkrótce jednak sam przyznał, że obydwie próby były bezsensowne. »Et pourtant je voudrais bien que l’Inconnue me parle«). Jego ówczesny nastrój pozwalał mu dostrzegać piękno nawet w nieco makabrycznych figurkach woskowych, jakie oglądał w Monachium na wystawie Lotty Pritzel – były to »dorosłe« lalki, które, inaczej niż zwyczajne dziecięce zabawki, zdawały się posiadać własną duszę.</p>

<p>Premierowe przedstawienie sztuki Claudela miało odbyć się 5&nbsp;października; aby je zobaczyć, Rilke zamierzał udać się wraz z Lou do Drezna. Podczas lektury utwór ten co prawda nie wywarł na nim wrażenia, niemniej nadarzała się sposobność, by spotkać licznych przyjaciół – Sidie Nádherný, Helene von Nostitz, Annette Kolb, młodą aktorkę Ellen Delp, protegowaną Lou, tudzież Kippenbergów. W Dreźnie mogło również dojść do wyczekiwanego od dawna spotkania z Werflem. Istotnie, inscenizacja była dla Rainera w większej mierze wydarzeniem towarzyskim aniżeli źródłem doznań estetycznych; po jej zakończeniu poczuł zakłopotanie, jako że nie mógł szczerze odwzajemnić komplementów, jakie prawił mu Claudel, pełen podziwu dla jego twórczości.</p>

<p>Spotkanie z Werflem przyniosło poecie rozczarowanie. »Byłem zaiste gotów przyjąć tego młodego człowieka z otwartymi rękoma – zamiast tego założyłem je za siebie niczym obojętny przechodzień.« Wciąż sobie powtarzał, że ma przed sobą autora wspaniałych wierszy, które wprawiły go w tak głęboki zachwyt, niemniej w jego towarzystwie czuł się skrępowany. Wszelako to nie ów młody człowiek, o nazbyt może żydowskim wyglądzie, wzbudził w nim uczucia antypatii; Werfel wydawał mu się zbyt inteligentny dla swojej poezji, którą można by uznać za sztuczną i wymuszoną, »réfléchie finement, rusément par un esprit juif qui connaît par trop la marchandise«. Jego opinię – jak mu doniesiono – podzielał również Hofmannsthal. Kiedy jednak poznał nowe poezje Werfla, opublikowane w styczniu, przyznał niezwłocznie, iż jego sąd o poecie był niesłuszny, zważywszy na szczere uznanie, jakie budziły w nim jego wiersze; wciąż też był przekonany, że dzieło to zostanie uwieńczone wybitnymi osiągnięciami artystycznymi. Także we wspomnieniach Werfla owo pierwsze spotkanie z Rilkem – bożyszczem jego pokolenia, człowiekiem, który w jego oczach był <em>tym</em> wielkim poetą, pozostało pewnym rozczarowaniem. Jego słowa podziwu dla wierszy ze zbiorów <em>Życie Marii</em> oraz <em>Księga godzin</em> spotkały się z dezaprobatą autora, zaś <em>Kornet</em> uznany został za utwór niedojrzały. Ogarnęło go uczucie, iż nie zdoła nawiązać z nim bliższego kontaktu. Werfel dostrzegł »napięcie pomiędzy jego zewnętrzną i wewnętrzną naturą«, Rilke był według niego »człowiekiem gładkiej, obojętnej powierzchowności ślepca«, a eleganckie ubranie niezbyt dobrze leżało na jego »eterycznym, nieziemskim« ciele, przez co wyglądem przypominał manekina, którego przyodział ktoś inny. »Nigdy nie poznałem nikogo, w kim istniałby bardziej wzruszający rozdźwięk pomiędzy życiem duchowym a codzienną egzystencją.« Dopiero później, w Dreźnie, kiedy, będąc gościem Rilkego, towarzyszył mu podczas niezbyt smacznego wegetariańskiego posiłku, a rozmowa toczyła się wokół ich rodzinnego miasta, owładnęło nim uczucie, iż zaczyna go rozumieć.</p>

<p>Rainer pozostał w Dreźnie jeszcze kilka dni, po czym 10&nbsp;października wyruszył razem z Lou w Góry Olbrzymie, gdzie spędzili niemal tydzień. Dotarłszy do sanatorium w Krummhübel zdecydował poradzić się tamtejszego lekarza, jednakże – wedle relacji Lou – nie był w stanie opisać mu swych dolegliwości i wzbraniał się przed poddaniem jakiejkolwiek kuracji. To Lou okazywała mu pomoc, jakiej wciąż potrzebował. W drodze powrotnej do Drezna podjęła ona próbę analizy jego snów – zarówno obecnych, jak i dawniejszych, przywołanych na pamięć – kontynuując w ten sposób dla własnej korzyści studia owego »przypadku«, który był jej tak dogłębnie znany. Nie trzeba roztrząsać tych nieco tajemniczych interpretacji, jakie znalazły swój wyraz na kartach jej dziennika, by stwierdzić ponad wszelką wątpliwość, iż ten właśnie sposób »leczenia« najbardziej poecie dopomógł. Rilke postanowił odłożyć wizytę u Kippenbergów i bezzwłocznie powrócić do Paryża; 18&nbsp;października zawitał w swym mieszkaniu przy rue Campagne–Première. »Pokazałaś mi, że jeszcze pozostało coś we mnie z dawnego Rainera,« – napisał do Lou – »jestem ten sam, ale w jakiś dojrzalszy sposób, właściwie nic z moich dawnych dobrych zadatków nie roztrwoniłem i nie zniszczyłem, może istotnie mam je jeszcze w sobie, lecz nie zawsze umiem z nich korzystać.&nbsp;… W jakiś sposób nieskończenie mi pomogłaś, reszta należy do mnie i do Anioła, bylebyśmy się tylko trzymali razem, on i ja, i Ty z daleka.«</p>

<p>Był to dla poety ostatni czas, by wyrwać się z wiru towarzyskiego życia i pogrążyć na powrót w samotności. »Mam za sobą tak wiele etapów, przyjazdów, wyjazdów, spotkań, rozstań, uczuć, zapatrywań, dłoni, serdeczności, pokojów i korytarzy, portierów hotelowych i pokojówek, że naraz poczułem tego wszystkiego przesyt i ruszyłem tam, gdzie mogę zatrzasnąć za sobą drzwi; to miejsce&nbsp;… jest dla mnie bardziej wyrzutem niźli błogosławieństwem, lecz bądź co bądź jest to jednak <em>to</em> miejsce, gdzie w pewnym sensie mogę czuć się jak w domu.« »Jeśliby tylko Paryż stał się dla mnie schronieniem, kryjówką, jaką był przez te wszystkie lata, wówczas pozostanę wielce rad, wiedząc, co mnie tu przywiodło.«</p>

<p>I znów musiał rozpoczynać od nowa, co zawsze przychodziło mu z trudem. Jego pokój, »pełen wspomnień minionego czerwca«, wydał mu się nieomal groźny w swym oczekiwaniu na jego przybycie, tak iż Rilke postanowił niezwłocznie wyjechać z miasta na kilka dni, by choć przez chwilę zakosztować spokoju życia na francuskiej prowincji – udał się do Rouen, gdzie »ogrom katedry mnie zagłuszył«, rozpraszając dręczące go obawy, oraz do Beauvais. Poddając się przemożnemu wpływowi Paryża poeta czuł się niczym »fotograficzna płyta, zbyt długo naświetlana«; temu doświadczeniu mógł stawić czoła jedynie wówczas, jeśliby zdołał sobie wmówić, iż zatrzymał się tu tylko przejazdem, uwolniony od wszelkiej odpowiedzialności.</p>

<p>Pragnienie powrotu do drogich sercu miejsc i rzeczy samo w sobie było rodzajem terapii – wyznał poeta w liście do Ewy Cassirer, skreślonym wkrótce po przyjeździe do Paryża; »jak dalece mogę liczyć na własne siły, jak długo wytrwam tu, kiedy nadejdzie zima – nie będę się zadręczał takimi myślami; każdego dnia spróbuję coś stworzyć, co z wolna rozwijać się będzie ku przyszłości.« Jednakże Rilke nie mógł w owym liście do Ewy ograniczyć się jedynie do opisu swego obecnego położenia, jak to zwykle czynił pisząc do przyjaciół, jako że znów należało poruszyć drażliwą kwestię »funduszu Ruth«, ustanowionego przez nią i jej męża. On sam pobrał już dla siebie pewną kwotę, lecz »w ostatnich tygodniach« – jak donosił Ewie – »na powrót wypłynęła nieco zaniedbana sprawa tycząca się mnie i Klary«. Po jego wyjeździe z Monachium Klara przesłała mu list, w którym ponownie nalegała, by przeprowadzić do końca ich rozwód. Przypadkiem w tym samym czasie poeta otrzymał od swego wiedeńskiego adwokata rachunek wraz z prośbą o dalsze wskazówki. Jako że Klara i Ruth uporały się już z przeprowadzką do nowego domu, Rainer uznał to za odpowiedni moment, by rozstrzygnąć ostatecznie całą sprawę. Sądził też, iż jedynie w ten sposób zdoła zachęcić żonę, by rozpoczęła nowe, niezależne życie. Trudność tkwiła w tym, skąd wziąć pieniądze na pokrycie kosztów procesu sądowego; Rilke żywił nadzieję, iż będzie można wykorzystać w tym celu fundusz Cassirerów. Sumę, jaką niegdyś pożyczył od Ewy, miał zgodnie z jej życzeniem potraktować jako prezent. 29&nbsp;października przesłał jej list, w którym wyjawił ich wspólne postanowienie dotyczące rozwodu. Przedstawił jej również ze szczegółami dzieje swego związku z Klarą, podobnie, jak to był niegdyś uczynił wobec Lou; opisał paradoksalną sytuację pierwszych lat ich małżeństwa, kiedy to żona, różniąc się od męża charakterem i usposobieniem, starała się całkowicie doń upodobnić, popadając przez to w głęboką sprzeczność z własną prawdziwą naturą i trwoniąc siły, niczym bezwolna uczennica oddana swemu mistrzowi.</p>

<p>Rainer był przekonany, iż rozwód będzie dla niej bodźcem do rozpoczęcia samodzielnego życia. W liście do Ewy zaproponował, by przez cały rok&nbsp;1914 wypłacać Klarze co kwartał pewną kwotę – ogółem 3600&nbsp;marek – resztę zaś przeznaczyć na pokrycie kosztów sądowych. Zgodnie z orzeczeniem rozwodu poeta byłby zobowiązany wspierać żonę finansowo – wszak tylko w ciągu roku&nbsp;1915 – korzystając z nieco większej sumy, jaką miał nadzieję otrzymywać od Insel Verlag; później zaś Klara będzie musiała sama troszczyć się o siebie i Ruth. W myśl tej propozycji – założywszy również, iż kwotę 2000&nbsp;marek nadal należy traktować jako pożyczkę z funduszu, przy czym upierał się poeta – pozostałoby mu do dyspozycji zaledwie 500&nbsp;marek na opłacenie adwokatów. Wszelako osobista sympatia Ewy, jaką żywiła ku obojgu małżonkom, oraz pragnienie, by dla nich i dla Ruth uczynić wszystko, co leżało w jej mocy, były na tyle silne, iż oddała Rainerowi do dyspozycji całą sumę 2500&nbsp;marek. I chociaż ostatecznie zaniechano myśli o rozwodzie, pieniądze zaś zasiliły własne fundusze poety, to jednak Ewa – podobnie jak Kippenberg oraz inni przyjaciele – odczuwała niekłamaną satysfakcję, iż mogła dopomóc geniuszowi, borykającemu się z trudnościami. Nie był to zresztą ostatni dowód wielkoduszności Cassirerów. Rilke bez wątpienia zachował dla nich serdeczną wdzięczność, niemniej nigdy nie wyznał ze skruchą, że pieniądze te nie zostały w istocie należycie wykorzystane. Uważał, iż dzięki swemu powołaniu ma prawo tak postępować. Mimo iż pozostawało ono dlań rzeczą najważniejszą, niemniej jednak zawsze okazywał gotowość do ofiarowania Klarze pomocy.</p>

<p>Rainer nie musiał więcej zaprzątać sobie głowy kosztami rozwodu, a stan jego finansów już dawno nie był tak dobry; dlatego też mógł spróbować »omotać się swym kokonem«. Prawie nikogo w tym czasie nie widywał – pominąwszy Gide’a, którego utwór <em>Enfant prodigue</em> zamierzał przełożyć na niemiecki. Nie dał się skusić nawet księżnej Marie, która wraz z mężem zapraszała go w podróż w górę Nilu; owe »wielkie przedsięwzięcia« przyniosły mu niewiele i pozostawiły tak gorzki posmak zmarnowanych sposobności, iż poeta nie poważył się znów podjąć takiego ryzyka. W ciągu zimowych miesięcy nie przyjmował żadnych gości, absorbujących czas i uwagę; spotkał się jedynie z Kippenbergiem, który zawitał pod koniec listopada z kilkudniową wizytą w Paryżu; niemniej także i jemu dał do zrozumienia, iż musi powrócić do swego samotniczego trybu życia. Wieczorami wybierał się czasem do powstałego niedawno Théâtre du Vieux–Colombier, gdzie mógł poznać kilku francuskich autorów młodego pokolenia, między innymi Jacquesa Rivière, Valéry’ego Larbaud oraz Julesa Romains. Zadziwiające, iż to muzyka – <em>Requiem</em> Mozarta czy też niedzielna suma w katedrze Notre Dame – napełniła go wówczas otuchą, »scalając niektóre z fragmentów mego rozbitego w kawałki istnienia«.</p>

<p>Rilke próbował postępować podobnie jak niegdyś, »podczas dni spędzonych w Duino, na ile pozwala mi na to mój obecny stan, pozbawiony opieki«; z czasem też zaczęła weń wstępować dawna siła twórcza. Liczne wiersze i fragmenty świadczą o poszukiwaniu nowej formy artystycznego wyrazu; co istotne, poeta podjął na nowo temat Trzeciej Elegii, rozpoczętej w Duino, i utwór ten ukończył. Podobnie bowiem jak wówczas, postanowił »raz jeszcze stać się swym własnym, najsroższym lekarzem; w samotności i ciszy«. Dzięki Lou poeta utwierdził się w przeświadczeniu, iż ratunku winien szukać w samoanalizie i własnej pracy, nie zaś zawierzając radom lekarzy czy poddając się terapii psychoanalitycznej (nawet jej własnej). Usłyszawszy z ust Lou interpretacje swych snów, dotyczące prawie wyłącznie sfery seksualności – szczególnie tych, które wypełniały lęki okresu dzieciństwa – tudzież zaznajomiwszy się z teoriami Freuda, Rilke rozwinął obecnie idee Trzeciej Elegii, które zrodziły się ongiś w jego umyśle.</p>

<p>To jedna rzecz, umiłowaną śpiewać, inna, o, biada,</p>

<p>ową ukrytą winę rzecznego boga krwi.</p>

<p>Ten, którego poznaje z daleka, jej chłopiec, cóż może wiedzieć</p>

<p>sam o władcy rozkoszy, on, co w samotności, nim jeszcze</p>

<p>dziewczyna go ukoiła, a nieraz, jak nieobecna,</p>

<p>ach, z jakiej niepoznawalnej wynurzając się głębi,</p>

<p>boską głowę podnosił jątrząc noc do wielkiego wrzenia.</p>

<p>O, Neptun krwi, o, jego straszliwy trójząb.</p>

<p>…………………………………………</p>

<p>A on sam, kiedy leżał, już pocieszony,</p>

<p>pod powiekami sennymi twej lekkiej obecności,</p>

<p>w przedsmaku zasypiania roztapiając słodycz</p>

<p><em>wydawał się</em> być strzeżonym&nbsp;… Lecz <em>wewnątrz</em>: kto bronił,</p>

<p>kto w nim opierał się falom początku?</p>

<p>…………………………………………</p>

<p>Spójrz, nie kochamy jak kwiaty, kwiaty jedynie z jednego</p>

<p>roku; kiedy kochamy, wlewa się w nasze żyły</p>

<p>sok z niepamiętnych czasów. Dziewczyno,</p>

<p><em>to</em>: że kochaliśmy w sobie nie jedno, przyszłe, ale</p>

<p>wrzenie nieprzeliczonych narodzin; nie jedno dziecko,</p>

<p>lecz ojców, którzy jak gruz górskich złomów</p>

<p>na naszym dnie spoczywają; lecz suche łożysko rzeki</p>

<p>pradawnych matek; – lecz cały niemy krajobraz pod chmurną</p>

<p>lub jasną zasłoną losu: – to cię ubiegło, dziewczyno.</p>

<p>Zrodziły się wówczas także wersy kończące Szóstą Elegię, poruszającą temat Bohatera:</p>

<p>Bo gdy bohater biegł naprzód poprzez stacje miłości,</p>

<p>i gdy wzmagał go każdy puls serca bijący dla niego –</p>

<p>on odwrócony już stał na krańcu uśmiechów – inaczej.</p>

<p>W grudniu poeta zredagował wersję ostatniej, Dziesiątej Elegii, której początek nakreślił był w Duino (wersja ta została gruntownie zmieniona, kiedy utwór jako całość przybrał swój ostateczny kształt).</p>

<p>Rilke wiódł w owym czasie zwyczajne na pozór życie literata – oddawał się licznym lekturom, dobieranym w sposób dość przypadkowy, z niekłamanym podziwem czytał utwory Kleista oraz wiersze Rabindranatha Tagore w tłumaczeniu Gide’a; nadal też prowadził rozległą korespondencję. Powstało wówczas niewiele wierszy, sporo natomiast lirycznych fragmentów, a także kilka stronic przekładów. Swój esej »O młodym poecie« przesłał Sidie Nádherný, proponując jego publikację w czasopiśmie <em>Die Fackel</em>, redagowanym przez Karla Krausa. Romain Rolland otrzymał egzemplarz nowej edycji <em>Rodina</em>, opatrzony stosowną dedykacją. W listopadzie ukazał się drukiem przekład listów Marianny Alcoforado, w grudniu zaś tom <em>Pierwsze wiersze</em>. Z końcem roku poeta musiał jednak przyznać, iż jego własna »kuracja«, w której pokładał całą swą nadzieję, nie na wiele się zdała. Rilke pragnął wręcz »jakowejś ślepoty, by zwrócić się całkowicie ku temu, co wewnątrz«; przemienić się w »zwiniętego w kłębek jeża, który budzi się do życia pod wieczór w przydrożnym rowie, ostrożnie podnosi się i wyciąga swój szary ryjek ku gwiazdom« – lecz wciąż nie mógł doświadczyć owego błogiego stanu.</p>

<p>Wcale nie myślę o pracy, lecz jedynie o tym, by oddając się w samotności jednostajnym zajęciom, lekturze i rozmyślaniom, stopniowo powrócić do zdrowia&nbsp;… Nic mi tak bardzo nie zaszkodziło tego lata jak ciągłe towarzystwo ludzi, dla których człowiek musi się wpierw w sobie zebrać, zanim, przyrządzony i przyprawiony, zostanie im podany niczym jakaś potrawa. Lecz ja żadną tam potrawą nie jestem, nie jestem też gotów, by mnie komuś podano; jestem jak martwa natura na płótnach Cézanne’a – kilka niejadalnych jabłek oraz butelka, przypadkiem postawiona na starym obrusie, która może w każdej chwili spaść na ziemię. – A teraz, kiedy nikt nie pyta mnie, ni widzi, podobny jestem mrówce, która męczy się ze zbyt długim źdźbłem słomy, to gubiąc je, to znów odnajdując nieoczekiwanie; później na powrót je gubię, przerażony biegam dookoła i dziwię się, że pośród tego bałaganu nikt mnie nie nadepce. A przecież – czyż to nie jest życie?«</p>

<p>Rilke znów zwrócił swą myśl ku studiom uniwersyteckim, być może w Lipsku, dzięki którym przywiódłby do ładu swe obecne, pozbawione celu życie; lecz – jak już wielekroć wcześniej – wkrótce jej zaniechał. Na powrót przybrał postać poczwarki – napisał w liście do księżnej Marie; wyznał, iż będzie musiała poczekać, aż przeobrazi się w motyla. »Widziałaś Pani na jesieni w Berlinie, jak ponura i szkaradna była wówczas ta gąsienica, cóż za okropność.« Podczas pobytu w stolicy Francji wzbierało w nim rozgoryczenie, jak gdyby to Paryż, a nie on sam, winien był tego, iż wciąż nie potrafił odnaleźć własnej drogi – drogi wiodącej nie tylko ku Aniołowi, lecz także ku owej ukochanej, której tak bardzo potrzebował w życiu.</p>

<p>Ty zawczasu</p>

<p>utracona kochanko. Ty, która nigdy nie przyszłaś,</p>

<p>nie wiem, jakiej muzyki tony lubisz.</p>

<p>Nie próbuję, gdy rozkołysze się przyszłość,</p>

<p>rozpoznać ciebie. Wszystkie wielkie</p>

<p>obrazy we mnie, w oddali doświadczony krajobraz,</p>

<p>miasta, wieże i mosty i nie</p>

<p>przeczuwany zakręt drogi,</p>

<p>i potęga krajów</p>

<p>owych, przenikniętych niegdyś przez bogów:</p>

<p>wszystko urasta we mnie do znaczenia</p>

<p>dzięki tobie, która mi umykasz.</p>

<p>Ach, ogrodami jesteś,</p>

<p>ach, patrzałem na nie z taką</p>

<p>nadzieją. Otwarte okno</p>

<p>w willi wiejskiej – i prawie</p>

<p>zbliżałaś się do mnie w zadumie. Znajdowałem</p>

<p>ulice, którymi właśnie przechodziłaś –</p>

<p>i lustra w sklepach handlarzy</p>

<p>miały jeszcze zawrót głowy po tobie i zlęknione</p>

<p>odrzucały mój zbyt nagły obraz. – Kto wie, czy nie ten sam</p>

<p>ptak przelatywał nas dźwiękiem</p>

<p>wczoraj, osobno, w wieczorze?</p>

<p>»Jeśli Bóg ma dla mnie wyrozumiałość, pozwoli mi wkrótce znaleźć kilka pokoi gdzieś na prowincji, gdzie mógłbym krzyczeć na mój własny sposób, gdzie moje Elegie będą mogły wyć swoim głosem do księżyca&nbsp;… do tego długie, samotne wędrówki, i jeszcze ten jeden człowiek, siostrzana dusza!!! (ach, ach), która by zatroszczyła się o dom, i w ogóle nie kochała – lub tylko tyle miała w sobie żywej, opiekuńczej miłości, by niczego nie żądać, a jedynie być tu obecną, na granicy niewidzialności. Takie są moje życzenia na rok&nbsp;1914, 15, 16, 17 etc.« Zanim jednak jakimś zrządzeniem Opatrzności tak się stanie, poeta zmuszony będzie pozostać w Paryżu i pogrążyć się głęboko w swej samotności, »która od czasu nieskończenie owocnych udręczeń dzieciństwa ofiarowała mi wszystko, co największe, co zawsze <em>nazbyt wielkie</em>«. Uznał, że musi »przeorać całą glebę swego serca«, zakopać »wszystko, co w niej wyrosło« i nie szukać już dłużej miłości – on sam bowiem nie był zdolny jej odwzajemnić, gdyż miłość stawiała przed nim wymagania, których nie mógł pogodzić ze swym prawdziwym powołaniem. Owładnęło nim dziwne uczucie, iż być może nigdy nie doświadczy owej miłości, której pragnął i potrzebował; miłości, która mogłaby istnieć <em>w tle </em>jego dzieła, uczynić je »czystszym, jaśniejszym, bardziej przejrzystym«, nie domagając się w zamian niczego.</p>

<p>Myśli te Rilke zapisał w notatniku w styczniu roku&nbsp;1914; jednakże wkrótce potem otrzymał list, który tchnął nowe życie w jego »rozorane« serce. Wyszedł on spod pióra mieszkającej w Wiedniu Magdy von Hattingberg, która przeczytawszy niedawno <em>Powiastki o Panu Bogu</em> zapragnęła napisać do »drogiego przyjaciela«, by złożyć swe podziękowanie za wszystko, co poeta ofiarował jej muzyce. Gdyby tylko mogła była stać się Ellen Key, choćby na krótką chwilę, – wyznała Magda – gdyby tę książkę jej zadedykowano, wówczas autor poznałby, iż również ona ukochałaby te opowieści »jak nikt przedtem«. Na kartach listu nie była w stanie w pełni wyrazić swej wdzięczności; lecz »jeśli życie będzie dla mnie łaskawe i pozwoli mi spotkać Pana gdzieś, kiedyś«, wtenczas mogłaby to uczynić poprzez muzykę Beethovena lub »jakiś wielki utwór naszego Sebastiana Bacha« – była bowiem pewna, że poeta kocha muzykę.</p>

<p>Rilke, nie zwlekając, sięgnął po kartkę kratkowanego papieru, którego zwykł używać w swej pracy, jako że zabrakło mu zwykłego papieru listowego, i odpisał uradowany, nadając swym słowom podobny ton, jaki pobrzmiewał w jej liście. Był pełen wdzięczności za to, że Magda <em>nie </em>przeobraziła się w Ellen Key, gdyż ich drogi rozeszły się daleko od czasów <em>Powiastek</em>; ucieszyło go również, iż słowa uznania zachowała dla niego aż do tych dni, nie wypowiedziawszy ich niepotrzebnie wobec niedojrzałego autora owych bajek. »Mam nad nim przynajmniej tę przewagę&nbsp;… że on nigdy nie usłyszy Pani muzyki – to ja będę jej słuchać, mam taką nadzieję.« Gdybyż była podążyła za nim do Hiszpanii, do Ronda – jakie spełnienie ofiarowałaby mu jej muzyka, wówczas, kiedy on dotarł do granic tego, co widzialne. »Usiadłem wtedy i poczułem się jakby u kresu mego spojrzenia, jak gdybym musiał oślepnąć od wchłoniętych przeze mnie obrazów« – jedynie całkiem odmienny zmysł słuchu mógłby go dalej poprowadzić. W hotelu w Ronda poeta usłyszał dźwięki czyjejś gry na instrumencie i odniósł wrażenie, iż »świat przemienia się w ów wspaniały żywioł (ledwie go znam, był on dla mnie zawsze zbyt potężny), w bardziej oderwaną formę; moje serce napełniło niewymowne szczęście, prawie nie wymagające ode mnie wysiłku, kiedy poczułem, jak dobiegająca stamtąd muzyka wnika we mnie, gdyż mój słuch jest niczym stopa dziecka kołysanego na rękach&nbsp;… Pani muzyka rozbrzmiewa przede mną jak pora roku, która pewnego dnia nadejdzie&nbsp;… Żegnaj, droga przyjaciółko&nbsp;… nie pozwól, by ten nowy, miły oku płomień zagasł, nawet jeśli tylko z rzadka mogę dorzucić drobne ziarenko żywicy mego serca, byś nasyciła się jego zapachem. Jestem Ci szczerze oddany i wdzięczny.«</p>

<p>Rilke nigdy nie omieszkał odpowiedzieć na tego rodzaju listy, jakie otrzymywał od nieznanych sobie osób; żywo interesował się ich problemami i nadziejami. Niemniej, odpisując, przyjmował zawsze postawę przemawiającego z oddali poety–filozofa. List Magdy w istocie niewiele się różnił od innych, lecz nadszedł w okresie, kiedy poeta popadł w okropne przygnębienie. Ledwie dzień wcześniej napisał do Carla Placci, opowiadając o mroku i »tristesses infinies«, jakie zdają się rozpościerać przed nim: »Napotkałem na mej drodze wiele takich wzgórz, lecz zawsze udawało mi się na nie wspiąć&nbsp;… i czasem&nbsp;… w dali przesuwała się przed moimi oczami wizja przyszłości. Tym razem jednak czuję, że wzrok mój próbuje przeniknąć skałę.« Słowa Magdy niespodziewanie obudziły w nim nadzieję; instynktownie przeczuwał, iż muzyka, o której wspomniała, ukaże mu wizję nowego, wspaniałego świata, ona sama zaś stanie się dlań siostrzaną duszą, o której zaczął już wątpić, że ją kiedykolwiek odnajdzie.</p>

<p>Magda Richling, osiem lat młodsza od Rilkego, urodziła się w Wiedniu; ukończywszy studia pod okiem Ferruccio Busoniego, dzięki swym koncertom zdobyła już niemały rozgłos jako pianistka. Jej małżeństwo z von Hattingbergiem zakończyło się rozwodem; osamotniona, podobnie jak Rainer, poszukiwała osoby, która pozwoliłaby jej odnaleźć w życiu spełnienie. Otrzymawszy tak niezwykłą odpowiedź na list odczuła niekłamaną radość, gdyż nie sądziła, iż poeta w ogóle jej odpisze. Niezwłocznie przedstawiła mu swój zamiar wyjazdu na kilka tygodni do Berlina, a potem do Monachium; miała również nadzieję, że będą mogli się spotkać w Niemczech lub w Paryżu, dokąd od dawna pragnęła się udać.</p>

<p>Rilke dał upust swym uczuciom w niezliczonych listach, pisanych prawie co dzień, nie oczekując od Magdy zgoła żadnej odpowiedzi. Jedynie przed Lou z taką szczerością odkrywał swoje serce. Pożądliwie uchwycił się myśli o »wspaniałej przyszłości«, jaką podsunęła mu Magda; przyszłości, »która ma w sobie moc sprowadzić na mnie burze, nawałnice i deszcz oczyszczenia, istne wstrząsy wszechświata, jakich tylko zapragnie«. »Przyjaciółko, Siostro«, »Błogosławiona, Radosna, Jaśniejąca« – z utęsknieniem wyczekiwał jej przybycia, choć jednocześnie przerażał go własny brak zrozumienia i talentu do muzyki; niepokoiła go również świadomość, iż Magda może nie wiedzieć, jak bardzo zmienił się od czasów młodości, kiedy powstały <em>Powiastki o Panu Bogu</em>. Kiedy pisał <em>Maltego</em>, wydawało mu się, że podążał w głąb jakiejś góry, tak daleko, iż sam przemieniał się w czystą, litą skałę. Wyglądał wówczas pomocy kogoś, kto przyszedłby go uwolnić, »wykuć go dłutem z tej skały«, lecz wszelkie nadzieje zawiodły. »Nie umiem obcować z ludźmi&nbsp;… moje uczucia uniosły się ponad ludzi, a ja pragnąłem pozostać wśród nich lub by mnie w ostateczności wybawił Anioł, gdyż byłem pewien, iż z <em>nim </em>połączy mnie bliska zażyłość.«</p>

<p>»Będę musiał pisać do Pani dzień i noc, by wyrazić wszystko, co we mnie wznosi się i kołysze pomiędzy sprzecznościami; Bóg raczy wiedzieć, czy jestem w stanie mówić zrozumiale, jeśli sam tego wszystkiego nie rozumiem.« Całymi miesiącami – wyznał poeta – bawił się w chowanego; teraz zaś, kiedy ona napełniła go wreszcie swą ożywczą radością, postępuje niczym mały chłopiec, który krzyczy »Jeszcze nie!« i szuka sobie lepszej kryjówki, jak gdyby chciał odwlec chwilę przerażenia i przyjemności, kiedy inni go w niej odnajdą – lub też podobny jest do krajobrazu, który błaga słońce, by jeszcze nie wschodziło. »Kimże jesteś, droga przyjaciółko? – ten ogród lęka się słońca, gdyż jego gleba jest rozkopana i płytko zaorana, tak iż nie przypomina wcale ogrodu&nbsp;… nie jest w możności Cię przyjąć, Promienna, i boga czy półboga, który jest z Tobą.« Paryż, to miasto »w którym tak wiele wycierpiałem pogrążony w rozpaczy«, nie jest odpowiednim miejscem, by słuchać dźwięków jej muzyki – »Twoja muzyka nie tylko bowiem sprawi (niech mi wolno będzie pomarzyć), że w moim wewnętrznym świecie zagości nowy ład, lecz stworzy również podstawy dla całkiem nowych związków«.</p>

<p>Otrzymując wiele podobnych listów – »lekkich, pięknych listów, które płynęły mi prosto z serca«, wspominał Rilke, »nie pamiętam wprost, czym kiedyś takie pisywał« – Magda poczuła, co zresztą zrozumiałe, iż jej jest przeznaczeniem stać się ową wytęsknioną przez niego ukochaną; człowiekiem, który uwolniłby go »z uścisku skały«. Zapewniała, że zna <em>Maltego</em> i świadoma jest przeobrażenia, któremu uległ jego autor; nie powinien obawiać się nowego świata, jaki pragnęła mu ofiarować, lecz musi jedynie pokładać ufność w świetlanej przyszłości, roztaczającej się przed nimi. Dla poety to »nieodparte pragnienie dzielenia z kimś myśli« wyrwało go z »jałowego trwania w bierności«; ufał, że wreszcie odnalazł swą siostrzaną duszę, której tak pożądał. Do tej pory zawsze towarzyszyło mu uczucie, iż wbrew swej woli pozwalał się wikłać w związki, które okazywały się dlań bezowocne; tym razem jednak stanie się inaczej. Magda była dla niego »Benvenutą«, tą »mile widzianą«, jego »drogim sercem«, »ukochaną siostrą«, do której mógł mówić »jak do obłoków i głębin mojego nieba«.</p>

<p>Rilke przesłał jej również swe fotografie, jedyne jakie posiadał (jak na ironię wykonała je Hedwig Bernhard podczas pobytu w Rippoldsau); usilnie prosił o jej własne zdjęcia, gdyż próbował sobie wyobrazić »jej drogą, odległą postać«. Uczucia innych ludzi zdołał zaskarbić sobie dzięki swemu dziełu, jego książki były dla nich niczym lunety, przez które mogli dostrzec rzeczy wszelkiego rodzaju, niczym kalejdoskop, w którym odnajdywali piękno; lecz tylko ona mogła czytać w jego sercu. »Spójrz w skierowaną ku niemu lunetę – czy dostrzegasz ten mały, drobny punkt światła? – to jest moje serce, ledwie można je rozpoznać. Ach moja siostro, czy jest ono domem? czy tylko jasną, nieruchomą plamką w skale, ślepo migocącą wśród szczęśliwej zieleni otaczającej ją, zapracowanej natury?« Notując swe myśli w formie dziennika, jaki mógłby był prowadzić Malte, gdyby zaznał szczęścia, poeta obszernie rozwodził się nad dziejami swego życia, pisząc częstokroć przez wiele dni, zanim wysłał razem kilka bitych stron listu. Opowiadał o dzieciństwie René, odartym z uczuć miłości, oraz okresie nauki w szkołach wojskowych; o <em>Kornecie</em>, latach spędzonych w Paryżu, Rzymie, na Capri, w Wenecji; o spotkaniu z Eleonorą Duse; opisał historię swego małżeństwa, które »nigdy, nigdy nie powinno było istnieć«, wspominał również o Ruth i przygotowywanym rozwodzie z żoną – wszystkie te słowa kierował obecnie do swego »drogiego dziewczęcia«, ofiarując mu »ten niepojęty pamiętnik mojego pragnienia, by zamieszkać w Twoim sercu«. »Czuję, jak gdyby to było moje ostateczne <em>dzieło</em>, stać się dla Ciebie prawdziwym&nbsp;… jakbym w Twoim sercu mógł po raz pierwszy dać się poznać Bogu.«</p>

<p>Przez cały luty Rainer poświęcał swój czas przelewaniu na papier tych niezwykłych wyznań; tak potężny strumień poetyckiej prozy nie popłynął od pamiętnej nocy w Schmargendorfie, kiedy narodził się <em>Kornet</em>. Ów wewnętrzny monolog był w istocie twórczą kompozycją, stanowiącą w pewnym sensie dopełnienie jego lirycznych wierszy i zapisków utrwalonych w notesie, w którym czasem szkicował lub też przepisywał niektóre fragmenty. Nie było kwestią przypadku, iż nawet wówczas, kiedy znów miał na podorędziu papier listowy, słowa kierowane do Magdy w dalszym ciągu kreślił na kartach notatnika. Ogarniętemu euforią poecie wydawało się, że jego życie odmieniło swój bieg; owładnęło nim uczucie, iż zawarta w tych listach dogłębna samoanaliza stanie się lekarstwem na wszelkie jego niedomagania. Wszystkie wcześniejsze niepowodzenia, nękające go gdy poszukiwał swej wymarzonej ukochanej, popadły w zapomnienie w tym »krystalicznie czystym« przypływie wzajemnego zrozumienia. Lou zauważyła zmianę charakteru jego pisma, nie wiedząc jeszcze wówczas, co było tego przyczyną; jego »s« stało się nagle »frywolne«, niczym »łopocąca na wietrze chorągiew albo coś wznoszącego się ku niebu«. Rozpoczęte przez niego prace tchnęły nowym życiem – poeta ukończył przekład utworu Gide’a <em>Powrót syna marnotrawnego </em>i przesłał go Kippenbergowi, napisał esej poświęcony lalkom Lotty Pritzel, zaczął również tłumaczyć sonety Michała Anioła. Kiedy rozczytywał się w najnowszych wierszach Werfla czy powieści Prousta <em>W stronę Swanna</em>, znów ogarnął go entuzjazm, który z końcem roku wydawał się słabnąć; wciąż też poszerzał się krąg jego zainteresowań i lektur. W korespondencji z Insel Verlag wysuwał liczne propozycje dotyczących nowych publikacji wydawnictwa; radością napełniły go wieści od Kippenberga o przygotowywanych przekładach <em>Korneta</em> na inne języki, a także propozycja Gide’a, iż podejmie on próbę jego przekładu na francuski; wysuwając pełne namiętności argumenty próbował przekonać pewnego mecenasa, by umożliwił Eleonorze Duse powrót na sceniczne deski.</p>

<p>Benvenuta odpisywała na jego listy równie często, coraz bardziej upodabniając się do ukochanej siostry duchowej, jaką Rainer w niej widział. Oboje snuli myśli o wspólnym spotkaniu, którego z utęsknieniem oczekiwali – miało do niego dojść w Wiedniu, Monachium, Würzburgu lub Genewie – gdzie bądź, wołał poeta, najlepiej jednak w mieście, którego jeszcze nie znał, »pragnę być z Tobą wpierw tylko tam, gdzie kryje się nowość, tak promienna jak wszystko wokół nas, aż również i stare, znane już miejsca z czasem, nie spoglądając w przeszłość, przeistoczą się, jak wskrzeszone, w <em>naszą naszą </em>wspaniałość«. Pobyt w Paryżu stawał się coraz bardziej nie do zniesienia; Rilke rozmyślał o wyjeździe do Perugii lub Asyżu, gdzie chciał tym razem zamieszkać nie w hotelu, lecz w niewielkim umeblowanym domu – o pomoc w poszukiwaniach zwrócił się do Pii Valmarana, nadmieniając jedynie, iż może zdoła nakłonić swą przyjaciółkę, »która zapragnęła poświęcić się dla mnie«, by udała się tam razem z nim i grała dlań na fortepianie. Niemniej, nawet Paryż wydał mu się całkiem innym miastem, kiedy Magda wspomniała, iż być może pewnego dnia wystąpi z koncertem w stolicy Francji. Zaraz też poeta zasięgnął rady Gide’a, gdzie mógłby znaleźć stosowne mieszkanie dla swej »najdroższej przyjaciółki«. »Znów przysyłasz mi, moje serce, kilka ściśle naznaczonych dat, lśniących swą nowością; zaiste, nie mogą się z nimi równać wszystkie te drukowane na czerwono święta – Wielkanoc, Zielone Świątki czy jak się tam zwą&nbsp;… przepiękny to kalendarz, o wiele wspanialszy niż ów papieża Grzegorza; to rok serca&nbsp;…« Lecz oboje nie potrafili dłużej wytrwać w oczekiwaniu; kiedy Magda nalegała, by spotkali się w Berlinie, niespokojne serce nakazało Rainerowi ruszyć 25&nbsp;lutego w drogę. W ciągu tych kilku dni przed wyjazdem poeta wciąż oddawał się pisaniu, »list za listem, a żaden z nich, Najdroższa, nawet godziny nie przeleżał w mej szufladzie, wszystkie pragnęły spiesznie znaleźć się w Twoich dłoniach«. W pociągu skreślił słowa wiersza skierowane do niej –</p>

<p>Czyż możesz pojąć, że przez całe lata</p>

<p>podróżuję niczym obcy pośród obcych?</p>

<p>A Ty nareszcie poprowadzisz mnie – do domu –</p>

<p>pisał nawet wówczas, kiedy ona zapukała do jego drzwi.</p>

<p>Przez kilka krótkich tygodni wydawało się, iż ziściły się wszelkie nadzieje poety. Nazajutrz po przyjeździe do Berlina zamieszkał w Grunewald, w niewielkiej odległości od jej domu; Magda niezwłocznie poleciła ustawić w jego pokoju fortepian, by mogła wprowadzić go w świat swej muzyki – wprowadzić w sposób delikatny, grając Haendla, arię Bacha, pastorale Scarlattiego, chciała bowiem rozproszyć jego obawy. W Grunewald prawie nic się nie zmieniło, »poczułem się, jakbym wciąż był młody« – wyznał w pełnym entuzjazmu liście do Lou, pisanym 9&nbsp;marca: »te najosobliwsze zrządzenia oraz muzyka – wspaniała dzięki Busoniemu. I jeszcze Muzeum Egipskie. Wszystko, co nieoczekiwane i dobre, przywiodło mnie tutaj&nbsp;…« Rilke wysłuchał koncertu Busoniego, który później zaprosił go wraz z Magdą do swego domu; czekało go także wiele innych spotkań towarzyskich. Niemniej, wskutek zobowiązań Magdy – prób, występów, godzin ćwiczeń – miał pod dostatkiem czasu dla siebie, a tego właśnie najbardziej pragnął. Mógł oddawać się marzeniom, pracować, chodzić na spacery, pisać; popołudnia zaś i wieczory spędzał w towarzystwie swej Benvenuty. Wreszcie zakosztował miłości, o jakiej roił marzenia – miłości opiekuńczej, która, niczego nie żądając, kryła się za jego dziełem.</p>

<p>Ach, jakże odzierasz me serce z łupin nieszczęścia i trwogi.</p>

<p>Skąd wiesz, że w nędznym owocu ocalało jądro?</p>

<p>Słodkie jak gwiazdy, słodkie jak świat, ukryte w mym wnętrzu.</p>

<p>Ach, gdy cierpiałem, owładnęło nim senne dojrzewanie,</p>

<p>gdy cierpienie w milczeniu zszarpało me członki</p>

<p>w mym sercu zasnęło serce, to przyszłe, niewinnie.</p>

<p>To jedno serce, spójrz – wciąż nie wiem które, wciąż nie znam</p>

<p>tego domniemanego serca. Do niego należały gwiazdy</p>

<p>ofiarowane tamtemu, co bardziej posępne. Ach, przyjdź po nie</p>

<p>skroś mego zatrwożonego istnienia. Bądź wyrozumiała. Rozpoznaj.</p>

<p>I wołaj. O Zdumiewająca. Wołaj. Okaż mu najpierw</p>

<p>choć blady uśmiech, by się wzruszyło jego promiennym blaskiem;</p>

<p>przychyl mu swe nadobne oblicze – tę przebudzenia przestrzeń</p>

<p>by w Tobie się zadziwiło, nawykłe do porannego brzasku.</p>

<p>Wydawało się, że oto u jej boku otwiera się przed poetą pogodna i szczęśliwa przyszłość. Przez pewien czas będą wspólnie podróżować, przeżywając idyllę, o jakiej, pełni żarliwości, snuli myśli w swych listach – wyruszą wpierw do Monachium; później, wędrując przez jej rodzinne strony w Tyrolu, udadzą się do Zurychu, Bazylei, miast jeszcze mu nieznanych; w końcu zawitają w Paryżu, gdzie dzięki jej obecności w serce poety zaczęła wstępować nadzieja, iż powróci do swej twórczej pracy.</p>

<p>O jego nowym związku wiedziała tylko Pia Valmarana; nawet Lou napomknął Rilke jedynie o »pięknej, pełnej nadziei« korespondencji, która go wielce absorbowała. W liście do Kippenberga utrzymywał, iż powodem nagłego wyjazdu do Berlina była przemożna chęć zobaczenia Muzeum Egipskiego. Jednakże księżnej Marie Taxis musiał zwierzyć się ze swych uczuć; pisząc do niej z Monachium zapytywał, czy w podróży do Duino mogłaby towarzyszyć mu »droga osoba&nbsp;… wiem, że zdoła ona zaskarbić sobie Pani sympatię; całą jej naturę przenika muzyka, żyje w niej w sposób tak wspaniały i podniosły, nigdy nie sądziłem, iż to możliwe; czuję, że przy jej muzyce mogę się dalej rozwijać, jak ongi, kiedym podziwiał rzeźby Rodina.« Rilke miał nadzieję, że oboje z Magdą będą mogli gościć w Duino, zanim wyruszą do Paryża; odpowiedź księżnej jednak nie nadeszła, toteż – jak się wyraził w liście do Kippenberga – »nieco okrężną drogą« przez Szwajcarię udali się do stolicy, gdzie zawitali 26&nbsp;marca.</p>

<p>Magda uświadomiła sobie – jak każdy zresztą, kto otrzymywałby podobne wyznania – iż poznała poetę, którego wiele różniło od innych mężczyzn; niemniej powściągliwość, z jaką zachowywał się względem niej człowiek, pałający w swych listach tak wielką żarliwością, musiała wywołać w niej rozczarowanie. Przez pierwsze dni pobytu w Berlinie Rilke sprawiał w istocie wrażenie »stworzenia z innego świata«. Jego małżeństwo i rodzina wydawały się jej rzeczą równie niewiarygodną co twierdzenie, jakoby istnieniem archanioła kierowało przeznaczenie właściwe człowiekowi. W Monachium, gdzie zatrzymali się na tydzień, obecność Klary nakazywała dyskrecję, stąd też Magda zamieszkała u swej siostry w Nymphenburgu, Rainer zaś, jak zwykle, w Hotel Marienbad; z tego względu widywali się tylko sporadycznie. W trakcie wydłużonej podróży do Paryża byli dla siebie raczej jak brat i siostra aniżeli dwoje kochanków – przez pewien czas nawet Magda opiekowała się poetą niczym pielęgniarka, kiedy w Innsbrucku, wskutek dokuczliwego fenu, nasiliły się jego niedomagania. W istocie, po lekturze listów Rilkego zdawała sobie sprawę, iż być może taka rola przypadnie jej w udziale; żywiąc dlań głębokie uwielbienie, gotowa była ją przyjąć i wypełniać. Jednakże w Paryżu, kiedy Rainer oprowadzał ją po znajomych miejscach, ona zaś co wieczór grała dla niego na fortepianie w swym pokoju w Hôtel du Quai Voltaire, zrozumiała, że on pragnął czegoś więcej aniżeli tylko opiekuńczego poświęcenia. Zapytał ją, czy byłaby gotowa dzielić z nim życie »na zawsze« – nalegał wszakże, by nie odpowiadała mu od razu. Powinna kierować się nakazami własnego sumienia; jeśliby poczuła, iż nie zdoła udźwignąć tego ciężaru, wówczas będzie musiała powrócić, »zwyczajnie i bez obaw«, do swego dawnego trybu życia, nie wiążąc się żadnymi obietnicami i wyrzucając go ze swej pamięci.</p>

<p>W liście do swej siostry Magda rozważała, czy pokochała Rilkego tak, jak kobieta kocha mężczyznę, »<em>tego jednego </em>mężczyznę, z którym pragnie przeżyć całe swe życie – czy kocham go tak, iżbym chciała być matką jego dzieci? I muszę sobie powiedzieć – nie. On jest dla mnie głosem Boga, nieśmiertelną duszą, Fra Angelico, wszystkim, co nadziemsko Dobre, Wzniosłe, Święte – lecz nie człowiekiem!« Nie potrafiła wyzbyć się myśli o żonie i dziecku, które opuścił; jakkolwiek poeta rozluźnił więzi rodzinne, należało je wszakże uszanować.</p>

<p>Mimo iż wciąż nie odważyła się na wyznanie, Rilke domyślał się jego treści, a pogłębiający się pesymizm ujemnie wpłynął na jego samopoczucie. Kiedy przeczytał jej cykl siedmiu wierszy, napisanych widocznie w ostatnim czasie, Magda nie mogła z początku uwierzyć, iż wyszły one spod jego pióra, tak odmienny pobrzmiewał w nich ton. Poeta poczuł się zdeprymowany jej reakcją, uświadamiając sobie przy tym, że być może rzeczywiście jego siły twórcze już się wyczerpały. Przystał na jej propozycję, by oboje powrócili na pewien czas do własnej pracy; lecz nie zdołał wytrwać w tym postanowieniu i godzinami przesiadywał w jej pokoju, słuchając jak ćwiczyła na fortepianie. List od księżnej Marie, w którym zapraszała ich do Duino po 18&nbsp;kwietnia, był dla obojga wybawieniem, dla Rainera zaś iskrą nadziei, która wszakże miała się wkrótce okazać złudną.</p>

<p>Towarzystwo zgromadzone w Duino – przebywali tam wówczas Kassner, Horatio Brown oraz »Pascha« wraz z rodziną – spędzało czas w zwyczajny dla siebie sposób. Dla Magdy było to całkiem nowe i emocjonujące przeżycie; pani domu, podejmująca ich w romantycznej scenerii swego zamku, wydawała jej się prawdziwą księżną z epoki renesansu. Marie Taxis z zachwytem przysłuchiwała się jej grze na fortepianie, na którym niegdyś Liszt zadziwiał swym mistrzostwem, a pewnego dnia sprowadziła dla niej Kwartet Triesteński, by mogli wspólnie wystąpić z koncertem (miłość księżnej do muzyki była »niezaspokojona«, jak zapisał po latach Kassner). Rilke powoli powracał do sił, lecz mimo to coraz bardziej wzmagało się w nim uczucie przygnębienia. W rozmowie z księżną zwierzył się, iż jego marzenie o kobiecie, która byłaby gotowa »czuwać nad jego samotnością«, okazało się niedościgłe; uświadomił sobie bowiem, że Magda, podobnie jak Klara, nie potrafiła spełnić nadziei, jakie w niej pokładał. Magda również zdawała sobie sprawę, iż wiążąc się z poetą nigdy nie mogłaby ofiarować mu tego, czego pragnął. Nie darmo słuchała, jak częstokroć cytował aforyzm Kassnera »Droga od intymności do wielkości prowadzi przez ofiarę«. Zrozumiała, iż jego powołanie wymagało ofiary – poświęcenia ich wspólnego marzenia; ona natomiast pragnęła znaleźć kogoś, kto miałby dość siły, by poprowadzić ją ku »opiekuńczej pewności <em>nie podzielonego</em> świata«, nie zaś nieziemskiego Fra Angelico, który mógł być dla niej jedynie dobiegającym z oddali głosem pocieszenia. Oboje postanowili towarzyszyć księżnej w podróży do Wenecji, dokąd wybierała się z początkiem maja; nim jednak opuścili gościnne Duino, zapadła ostateczna decyzja: w Wenecji rozstaną się – na zawsze.</p>

<p>Czekały go miesiące pełne zmartwień i niepokoju, jakich wiele miał już za sobą – donosił poeta w liście do Kippenberga, pisanym 27&nbsp;kwietnia »na pamiętnym wybrzeżu Elegii Duinejskich«, wyznając przy tym, iż znów będzie potrzebować pomocy swego przyjaciela (którą istotnie otrzymywał już w ciągu ostatnich miesięcy). »W marcu i kwietniu mnożyły się nieprzewidziane wydatki&nbsp;… nie wiem, czy powrócę do Paryża, czy pozostanę na pewien czas gdzieś tu na prowincji (myślę o wyjeździe do Asyżu, którego jeszcze nie widziałem) – na nic jednak nie będę mógł sobie pozwolić bez niewielkiego wsparcia, gdyż zostałem bez grosza.« Prosił o podwójną sumę, jaką co miesiąc otrzymywał od wydawnictwa; Kippenberg, porzuciwszy nadzieję, iż poeta zacznie z rozwagą rozporządzać swymi pieniędzmi, znów okazał wspaniałomyślność. Rozstanie w Wenecji było dla obojga bolesnym przeżyciem, niemniej nie zmienili swego postanowienia. Księżna Marie wykazała pełne zrozumienie dla ich decyzji, była bowiem przekonana o jej słuszności. Dlatego też oddała Rilkemu do dyspozycji swoje <em>mezzanino</em> w Palazzo Valmarana, jeśliby zapragnął pozostać w Wenecji jeszcze przez jakiś czas, kiedy ona powróci do Duino, Magda zaś uda się w odwiedziny do swej siostry mieszkającej w Tyrolu. Rilke wszelako, czując »bezgraniczną potrzebę samotności«, zamierzał schronić się w Asyżu, by szukać pocieszenia w całkiem nieznanym mu miejscu, które »podobne niezapisanej stronicy, nie przywoła choćby najbłahszego wspomnienia«.</p>

<p>»Ty zawczasu utracona kochanko&nbsp;…« – być może poeta przeczuwał, iż Benvenuta nigdy nie będzie gotową do poświęceń ukochaną. Nawet wówczas, gdy słał do Magdy »płynące prosto z serca« listy, czuł się w obowiązku przestrzec Sidie Nádherný, by nie zacieśniała swego związku z Karlem Krausem, żarliwie zabiegającym o jej względy. »Przychodzi mi tu na myśl pewne bolesne doświadczenie, które nieraz w życiu stało się moim udziałem, wciąż na nowo, choć przecie sądziłem, że zdołam się przed nim uchronić; trzy bądź cztery razy, wędrując drogami intelektu (drogami okrężnymi, przyznaję), nie zdając sobie z tego sprawy otworzyłem me serce przed innym człowiekiem bardziej, niźlim tego pragnął – zapomniałem, że wchłaniając w siebie duchową egzystencję drugiej osoby przejmuje się jednocześnie również coś, co może okazać się obce własnej naturze; być może, przebudziwszy się, człowiek wyczuje wówczas obce ciało we własnych członkach.« Świadomość, iż znów nie ustrzegł się tego samego błędu, choć może tym razem niezupełnie w takim samym wymiarze, pomogła mu przezwyciężyć w sobie posępne uczucie pustki, jakie owładnęło nim po rozstaniu z Magdą. Po upływie dwu tygodni, spędzonych w Asyżu, Rilke znów zawitał w Paryżu, zdecydowany nie wracać już myślą do owych przeżyć.</p>

<p>»Proszę nie myśleć, że jest to jeszcze jeden nagły zwrot w moim życiu« – donosił w liście do Kippenberga, skreślonym 26&nbsp;maja w Paryżu – »wręcz przeciwnie, mam nadzieję, iż wszystko powróci na swe dawne, właściwe miejsce&nbsp;… Ostatnie miesiące, pełne niepokoju i nieoczekiwanych zdarzeń, mogły były ofiarować tyleż dobrego – być może; teraz zaś nadszedł czas, by fakt, że tak się nie stało, uczciwie skonstatować i spożytkować, w ostateczności będzie z tego większa korzyść, aniżeli z oddawania się wszelkim nierozumnym, zwodniczym nadziejom.« Przeniknęła go silna tęsknota za swym paryskim domem, żywił wszakże nadzieję, iż zawita również u przyjaciół w Lipsku, jeśli tylko zechcą go ugościć; on sam musiał teraz nieco uporządkować osobiste sprawy. »Spoglądając wstecz odczuwam smutek, lecz przyszłość także nie wydaje się radosna« – wyznał księżnej Marie. »On reste cloué sur place et on voudrait fermer les yeux par une centaine de paupières l’une sur l’autre.« Z początkiem czerwca poeta napisał do Magdy, »by powiedzieć Ci gdzie jestem i gdzie pozostanę« oraz podzielić się wieściami o wspólnych znajomych; list ten utrzymany jest już w spokojnym, naturalnym tonie – i, rzecz to znamienna, skreślony na zwykłym papierze listowym. Przesłał jej również poezje Francisa Jammesa – nie mogli jednakże zapominać, że winni »pogrążyć się w milczeniu i pozwolić, by czas uczynił swoje«.</p>

<p>W liście do Lou Rilke, nie bawiąc się w sentymenty, podsumował wydarzenia ostatnich miesięcy, kiedy to »znów coś przeminęło z mej przyszłości«. Swe wcześniejsze niepowodzenia poeta mógł złożyć na karb niezrozumienia innych ludzi; tym razem jednak uzmysłowił sobie, że nikt, ale to nikt inny nie był w stanie mu dopomóc, nawet gdyby »przyszedł do mnie z sercem najbardziej otwartym, współrozumiejącym«.</p>

<p>W końcu człowiek czegoś się uczy przy tym – na razie jednak widzę przed sobą tylko jedno: że nie jestem chyba stworzony do jakichś czystych, radosnych celów, gdzie życie choć raz otworzyłoby się przede mną niewinne, wszystko wybaczające&nbsp;… Dziś jest oczywiste, że i tym razem nie zdałem egzaminu, nie przeszedłem do wyższej klasy i będę musiał powtarzać rok w tej samej klasie cierpienia, gdzie na czarnej tablicy codziennie będę miał przed oczami wypisane słowa, których posępny pogłos znam już na pamięć&nbsp;… Chyba pojmujesz, że to, o czym&nbsp;… piszę, już dawno mam za sobą, to już dla mnie minęło. Trzy (z nagła na mnie spadłe) miesiące rzeczywistości przykryły to jakąś grubą, zimną, szklaną płytą, pod którą stało się to tak nieosiągalne, jak za muzealną witryną. Szkło coś odzwierciedla, ale ja nic w nim nie widzę, tylko swą własną twarz, tę dawną, wczesną, najdawniejszą, którą tak dobrze znasz.</p>

<p>Poeta powrócił z Italii z nadzieją, iż będzie mógł zatopić się w swej pracy, lecz poczuł się tak odrętwiały, że nie potrafił robić nic innego, jak tylko spać. Kiedy rozmyślał o przyszłości, wyobrażał sobie »co najwyżej pracę, która by wymagała zewnętrznej dyscypliny, lecz była jak najdalsza od jakiejkolwiek twórczości«. »Bo już teraz nie wątpię, że jestem chory i że ta moja choroba coraz bardziej się rozwija, i że tkwi nawet w tym, co dotąd zwałem swoją pracą, tak że i w niej nie widzę dla siebie ucieczki&nbsp;…«</p>

<p>W odpowiedzi Lou wyznała, że list Rainera wzruszył ją do łez; kiedy bowiem w lutym usłyszała o rozkwicie lirycznej prozy jego listów, sądziła, iż pod wpływem nowego związku odrodzi się również jego twórczość poetycka. Wszak to, co »nieosiągalne« – pisała – ukrywające się za szkłem witryny, stanowi jedynie »dowód wielkości tych rozległych obszarów, których jesteś panem«; w ich bogactwie »znajdziesz&nbsp;… jeszcze skarby, o jakich dziś nie możesz mieć nawet wyobrażenia, a skrywa je przed Twym spojrzeniem jeszcze cieńsza ściana aniżeli to szkło«. Tym razem jednak Lou nie znajdowała odpowiednich słów: »W obecnym Twym stanie czujesz tylko, że coś, czy to cienkiego, jak szkło, czy masywnego, <em>oddziela</em> Cię od życia, i każde, każde odmienne o tym zdanie wyda się tu głupie, płaskie, bezsilne.«</p>

<p>Mimo wszystko Rilke był głęboko wdzięczny Lou za słowa pocieszenia. Chociaż nie miał wątpliwości, że jego »choroba« będzie wymagała pomocy lekarskiej – z tego też powodu zamierzał odwiedzić w Monachium zaprzyjaźnionego lekarza Wilhelma von Stauffenberg, gdy wybierze się z wizytą do Kippenbergów – niemniej w jego serce zaczęła wstępować otucha, kiedy dla problemów swego życia znajdował wyraz artystyczny. Helene von Nostitz donosiła mu w liście, iż znów wybiera się w czerwcu do Heiligendamm; wspomnienie leśnego stawu, wokół którego wspólnie spacerowali rok wcześniej, pozwoliło mu niespodziewanie stworzyć obraz odzwierciedlający jego obecne dylematy – jaskrawy kontrast pomiędzy niezmąconym spokojem stawu a wzburzeniem falującego morza, widocznego w oddali po drugiej stronie lasu; kontrast dwu całkiem odmiennych światów:</p>

<p>Potem: w obojętnych ścianach tkwiąc,</p>

<p>takim być, co o jednym i o drugim wie.</p>

<p>…………………………………</p>

<p>Oby Jedno choć porwało mnie, doprawdy.</p>

<p>I drżąc z trwogi czoło swe ukrywam,</p>

<p>bo już wiem: miłość przeważy.</p>

<p>Gdzie jest ten, co kochać umie?</p>

<p>…………………………………</p>

<p>Czym ja zadręczałem to Zdobyte,</p>

<p>bez zastanowienia, jak bym sobie je pochwycił,</p>

<p>a rzeczy do wielkości nawykłe,</p>

<p>trwożnym sercem ograniczył?</p>

<p>Chwyciłem je, jak mnie codziennie,</p>

<p>ten obcy pokój, nie po raz pierwszy,</p>

<p>mnie i moją duszę chwyta?</p>

<p>O, czy w mojej piersi</p>

<p>nie ma lasów? Powiewu żadnego?</p>

<p>I żadnej ciszy lekko dysznej i wiosennej?</p>

<p>Znaki i obrazy pilnie gromadzone</p>

<p>czy istnienia we mnie żałujecie? –</p>

<p>…………………………………</p>

<p>Ja do tego świata odnieść się nie mogę,</p>

<p>jeśli to Zjawisko co na zewnątrz było,</p>

<p>niby w lekko wyprzedzonym domniemaniu,</p>

<p>nie będzie się we mnie pogodniej cieszyło.</p>

<p>Poecie towarzyszyło uczucie, iż oto w jego życiu nadszedł czas przemiany, ów przełom, o którym wspominał niegdyś Kassnerowi. Nie zdołał nawiązać właściwych kontaktów ze światem zewnętrznym, najmniej owocne zaś okazały się próby odnalezienia miłości; to ciągłe »patrzenie na zewnątrz samego siebie« sprawiło, iż »wypalił się wewnętrznie« i musiał się zdobyć na »pełen oddania wysiłek gwoli bogactwa i głębi swego wnętrza«. 20&nbsp;czerwca, dzień po napisaniu fragmentu o leśnym stawie, Rilke przesłał Lou »osobliwy wiersz, skreślony tego ranka&nbsp;… który mimowolnie zatytułowałem ›Przemiana‹, gdyż przedstawia ów przełom, jaki musi nadejść, jeśli mam nadal żyć; Ty zaś zrozumiesz, cóż on oznacza«:</p>

<p>Od dawna wygrywał patrzeniem.</p>

<p>Gwiazdy rzucał na kolana</p>

<p>mocując się z nimi wzrokiem.</p>

<p>Albo z klęczek podnosił oczy</p>

<p>a sam zapach jego gorliwości</p>

<p>tak nużył boskość,</p>

<p>że sennie się doń uśmiechała.</p>

<p>W wieże tak się wpatrywał,</p>

<p>że strach je brał:</p>

<p>wszystkie naraz w jednej dźwigając!</p>

<p>Lecz jakże często za dnia</p>

<p>przeładowany krajobraz</p>

<p>odpoczynku szukał pod wieczór w zaciszu jego postrzeżeń.</p>

<p>…………………………………………</p>

<p>Patrzący jak dawno?</p>

<p>Od jak dawna w serdecznym braku,</p>

<p>z błaganiem na dnie spojrzenia?</p>

<p>Gdy on, zwlekając, zasiadywał się na obczyźnie; nieładem</p>

<p>odstręczający pokój oberży</p>

<p>ponury mając wokół, a w omijanym lustrze</p>

<p>znowu pokój</p>

<p>i później z łoża udręki</p>

<p>znów:</p>

<p>obradować jął trybunał powietrza,</p>

<p>sąd niepochwytny</p>

<p>nad jego jeszcze dotkliwym sercem,</p>

<p>nad jego w ciała bolesnej rozsypce</p>

<p>wciąż jednak dotkliwym sercem</p>

<p>radzić jął i stanowił:</p>

<p>iżby nie miał miłości.</p>

<p>(I wzbroniono mu dalszych święceń.)</p>

<p>Albowiem jest, zauważ, granica patrzenia.</p>

<p>A świat ujrzany</p>

<p>chce prosperować w miłości.</p>

<p>Dokonało się dzieło spojrzenia,</p>

<p>czyń teraz dzieło serca</p>

<p>przy obrazach, co w tobie więzione; albowiem to ty</p>

<p>weźmiesz nad nimi górę: dziś wszakże ich jesteś nieświadom.</p>

<p>Wypatrz, wewnętrzny mężczyzno, swoją wewnętrzną dziewczynę,</p>

<p>tę wywalczoną na</p>

<p>tysiącu istot, to</p>

<p>wywalczone dopiero, nigdy</p>

<p>nie kochane jeszcze stworzenie.</p>

<p>Nie zdając sobie sprawy, jak bliski był już ów drastyczny przełom w dziejach Europy, Rilke w dalszym ciągu skupiał całą swą uwagę na własnych problemach. W liście do Lou, napisanym kilka dni później (zaledwie dwa dni przed zamachem w Sarajewie), wyznał, iż wciąż nie dokonała się w jego życiu przemiana, którą zapowiadał ów wiersz, i Bóg jeden raczy wiedzieć, czy rzeczywiście kiedykolwiek nastąpi. »Z tego też względu tak niewymownie wiele obiecywałem sobie po udanym związku z drugim człowiekiem, gdyż wówczas wszelkie odległości byłyby nabrały właściwych proporcji: ta dzieląca mnie od świata wydłużyłaby się do nieskończoności, ta zaś od własnego ciała zmalałaby do zera, natomiast wszystkie liczby mieszczące się pomiędzy nimi zostałyby podporządkowane niezakłóconej gradacji«. Podróże, ciągłe zmiany miejsca pobytu, na nic się zdały »z winy mego ciała, które muszę usilnie, kurczowo utrzymywać w dobrej kondycji, a które mnie wyczerpuje i równocześnie przeciąża, gdy tymczasem dusza zwraca się gdzie indziej, co innego ją zajmuje, zamknięta w samej sobie, nie zwalnia mnie z moich napięć«. »Moja dusza&nbsp;… jest niczym stop dzwonu, a Bóg rozżarza go wciąż do białości i przygotowuje wielką godzinę odlewu – lecz ja jestem jeszcze jak ta stara forma, forma poprzedniego dzwonu, uparta forma, która gdy raz wypełniła swe zadanie, nie chce drugiego wsadu i pozostaje nie odlana. Czemu, skoro tyle się wie o sobie, nie można sobie pomóc? I to od lat.«</p>

<p>Poeta stronił od świata zewnętrznego, potrzebował teraz nadzwyczaj wiele snu, wszelako wciąż nie mógł zagłębić się w swej »pracy«; spoglądając na leżącą przed nim kartkę papieru lub otwartą książkę czuł się wewnętrznie ograniczony, pozbawiony swobody niczym uwiązane koźlę. Owładnęło nim przemożne pragnienie spotkania i rozmowy z Lou; kiedy zatem Kippenberg napisał, iż oczekuje go z końcem lipca w Lipsku, Rilke postanowił najpierw odwiedzić swą przyjaciółkę w Getyndze. Po wizycie w Lipsku jednakże musiał udać się po poradę do lekarza, jeśli chciał rozwikłać paraliżującą go sprzeczność pomiędzy ciałem a duszą: »naturalnie nie do psychoanalityka, który zawsze zaczyna od grzechu pierworodnego (boć przecież najgłębszym mym powołaniem, jak i w ogóle bodźcem wszelkiego artystycznego przedstawiania życia jest przeciwstawianie temu pierworodnemu grzechowi jakiegoś innego cudu), lecz do takiego lekarza, który by umiał, wychodząc od fizjologii, wnikać w sferę duchową.« Stauffenberg poinformował go, iż w sierpniu będzie w Monachium do jego dyspozycji. Rilke wahał się jeszcze przez pewien czas – co nie miało wszakże żadnego związku w rozwojem wydarzeń w Europie, których poeta pozostał nieświadom – niemniej 19&nbsp;lipca roku&nbsp;1914 opuścił Paryż i wyruszył do Getyngi.</p>

<p><strong>2</strong></p>

<p>Wojna stała się dla mnie czymś niewidzialnym, widmem nieszczęścia.</p>

<p>(Do Karla i Elisabeth von der Heydt , 6.11.1914)</p>

<p>Rilke zawiódł się w swych nadziejach, iż będzie mógł odbyć długą rozmowę z Lou, jako że kilka dni po jego przyjeździe musiała ona opuścić Getyngę i udać się do Monachium na spotkanie z Gebsattlem. Tak czy owak poeta pragnął bezzwłocznie dotrzeć do Lipska, gdyż zaniepokoiły go wieści od Kippenberga. Wydawca napomknął mu w liście o pewnej »nadzwyczaj przykrej« kwestii, która mogła dotyczyć jedynie pieniędzy. Był to zresztą ostatni czas, by wyjaśnić jego sytuację finansową (gdyby Kippenberg nie przekazał mu po raz kolejny dodatkowej sumy na opłacenie paryskiego mieszkania, jego podróż nie doszłaby w ogóle do skutku).</p>

<p>W rzeczywistości Rilke podejrzewał, co przyczyniało wydawcy tylu zmartwień. Otóż w roku&nbsp;1912 ukazała się drukiem pewna książka na temat Egiptu, która wzbudziła jego niekłamany entuzjazm. Wkrótce też nawiązał korespondencję z jej autorką, księżną Mechtilde Lichnowsky, żoną niemieckiego ambasadora w Londynie. W swych nieczęstych listach donosił księżnej nie tylko o rozmowach poświęconych sztuce Egiptu, jakie prowadził ze Steindorffem, czy też wyrażał swój zachwyt nad rzeźbą głowy Amenhotepa, lecz również zwierzał się ze swych rozterek wewnętrznych i kłopotów materialnych, z jakimi musiał się borykać. W czerwcu księżna powzięła wielkoduszną myśl, by wystosować list okólny z apelem o wsparcie dla poety; rozpowszechnieniem listu w Niemczech miał się zająć jej wydawca Kurt Wolff. O swych zamierzeniach powiadomiła także Rilkego. Aż nazbyt dobrze uświadamiał on sobie, iż przedsięwzięcie to, zrodzone z najlepszych intencji, będzie dla Kippenberga »przykrą niespodzianką«, niczym innym, jak tylko próbą wtrącania się w jego interesy. Tym bardziej, że w sprawę wdał się rywalizujący wydawca, promujący literaturę ekspresjonizmu i awangardy – między innymi utwory Werfla i Kafki – która nie znalazła wielkiego uznania w oczach raczej konserwatywnego dyrektora Insel Verlag (Kippenberg czynił już Rilkemu wyrzuty z powodu »wystawienia na szwank jego reputacji« przez opublikowanie eseju o »Lalkach« w marcowym numerze <em>Die Weißen Blätter</em>, czasopisma wydawanego przez Wolffa). Kiedy 23&nbsp;lipca poeta zawitał w Lipsku, przekonał się, iż Kippenberg istotnie był poirytowany. Jego wzburzenie udało się nieco uśmierzyć, gdy księżna, na usilną prośbę Rilkego, wyraziła gotowość, by zjednoczyć swe wysiłki wspólnie z Kippenbergiem, który już od lat – o czym nie wiedziała – nie ustawał w staraniach o pozyskanie pomocy dla poety. Wybuch wojny wielce utrudnił realizację tych zamierzeń, niemniej Kippenberg mógł później potwierdzić, iż dzięki owemu przedsięwzięciu Rilke otrzymał pewne dodatkowe wsparcie, aczkolwiek ta – w mniemaniu wydawcy – »nietaktowna akcja« ostatecznie wygasła.</p>

<p>Z punktu widzenia współczesnego człowieka jest rzeczą nieco zdumiewającą, iż w przeddzień wybuchu Pierwszej Wojny Światowej ludzie ci nie zdawali sobie – jak się wydaje – sprawy z nadciągającego niebezpieczeństwa. Żona księcia Lichnowskiego, którego daremne wysiłki na rzecz zachowania pokoju, czynione w czasie misji dyplomatycznej w Londynie, miał później z wdzięcznością przypomnieć brytyjski minister spraw zagranicznych, musiała być świadoma tragicznego kryzysu, jaki przeżywała wówczas Europa. Mimo to w jej listach do Rilkego, jak również w korespondencji obydwu wydawców, brak jakichkolwiek oznak rosnącego niepokoju. Sam Rilke, którego myśli wciąż zaprzątały osobiste kłopoty, nie zmienił swych zasad i nie zwykł był czytać codziennych gazet, czasem tylko rzucał okiem na rubrykę <em>feuilleton</em>. Stąd też nie powinno dziwić, że zorientował się w sytuacji dopiero 1&nbsp;sierpnia, kiedy to Niemcy postawiły Belgii ultimatum; trzy dni wcześniej Austro–Węgry wypowiedziały wojnę Serbii, zaś w Rosji i Niemczech ogłoszono stan mobilizacji. Rilke odłożył poufałą rozmowę z Kippenbergiem na temat swej przyszłości i jeszcze tego samego dnia pospieszył do Monachium w nadziei, iż zastanie tam Lou – ona wszakże udała się właśnie w drogę powrotną do Getyngi, gdyż sądziła, że Rainer nie będzie mógł obecnie podróżować.</p>

<p>Zatrzymawszy się jak zwykle w Hotel Marienbad, poeta nie poniechał swego pierwotnego zamiaru i chciał zasięgnąć porady Stauffenberga. Wszelako nie miał pojęcia, jak potoczy się jego dalsze życie, kiedy świat pogrążył się w wojennym zamęcie. Droga powrotu do jedynego miejsca, które w ciągu tych wielu lat wędrowania mógł nazwać swym domem, została odcięta; w Paryżu pozostawił też wszystkie rzeczy, prócz tych kilku niezbędnych przedmiotów, jakie zabrał ze sobą w podróż do Niemiec. Po raz pierwszy w życiu był rzeczywiście bezdomny. Niemcy i Austria, kraje, dla których nigdy nie żywił patriotycznych uczuć, rozpoczęły wojnę z Rosją, będącą dla niego ojczyzną duchową, oraz z Francją, jego drugą, przybraną ojczyzną. Poeta mógł przeto pogrążyć się w głębokiej otchłani przygnębienia, lub też pozostać zgoła niewzruszonym wobec rozbrzmiewających zewsząd nawoływań rozgorzałych szowinistów. Lecz tak się nie stało; w pierwszych dniach sierpnia nawet jego »niewymownie samotne« serce poddało się powszechnym nastrojom. W jaskrawym świetle owych wzbudzających grozę wydarzeń jego własne zmartwienia wydały się raptem bez znaczenia; poeta uznał za swój obowiązek służyć wspólnej sprawie, choćby jako kancelista czy sanitariusz. Mając w pamięci utwory Hölderlina, pełne wizjonerskich apostrof skierowanych do bogów Grecji, które niedawno przeczytał »z niezwykłym wzruszeniem i oddaniem«, w przypływie uniesienia zaczął pisać »Pięć pieśni«, sławiących »znanego ledwie z wieści, najdalszego, nieprawdopodobnego« boga wojny, którego straszliwa postać powstała tak nagle i niespodziewanie; »w końcu ten bóg«.</p>

<p>Od trzech dni co się stało? Czy śpiewam naprawdę grozę,</p>

<p>naprawdę boga, którego zdawałem się z dala podziwiać,</p>

<p>jako jednego z pradawnych, ledwie godnego tej nazwy?</p>

<p>Jak wulkaniczna góra widniał w przestrzeni. Niekiedy</p>

<p>płonąc. Niekiedy dymiąc. Smutny i boski.</p>

<p>Tylko jakaś pobliska wioska, sąsiadująca z nim może,</p>

<p>drżała. Lecz my stroiliśmy lirę</p>

<p>całą dla innych: dla jakich nadciągających bogów?</p>

<p>I oto powstał: stoi: wyżej</p>

<p>od wież wysokich, wyżej</p>

<p>niż wdychane powietrze naszego dawnego dnia.</p>

<p>Stoi. Góruje. A my? Łączymy nasz płomień w jedno</p>

<p>nowe stworzenie, które on dla śmierci ożywił.</p>

<p>Tak więc nie ma mnie więcej; ze zbiorowego serca</p>

<p>uderza moje serce, i wspólne usta</p>

<p>otwierają moje.</p>

<p>………………………………………</p>

<p>Inni jesteśmy, zmienieni w Równych: każdemu</p>

<p>w pierś już niewłasną wskoczyło jak meteor serce.</p>

<p>Żarzące się serce żelazne z żelaznego wszechświata.&nbsp;…</p>

<p>Poeta poczuł, iż uczestniczy w jakimś podniosłym przedstawieniu; po raz pierwszy wiersze tego skrajnego indywidualisty dają wyraz powszechnym odczuciom i nastrojom – brak w nich wszelako jakichkolwiek akcentów nacjonalistycznych, tak charakterystycznych dla »poezji wojny«, jakie wyszły spod pióra wielu współczesnych. W istocie, jego uniesienie nie trwało nazbyt długo; już w trakcie pisania tych pieśni inspiracja zdawała się niknąć, a pieśń piąta utrzymana jest w mniej rapsodycznym tonie.</p>

<p>Wstańcie, przestraszcie strasznego boga!&nbsp;…</p>

<p>………………………………………</p>

<p>Teraz jesteście znów zdani na własne. Lecz się powiększyło.</p>

<p>Jeśli nawet nie tyle, aby stać się światem –</p>

<p>niech będzie dla was światem! Używajcie go jak zwierciadła,</p>

<p>które ogarnia słońce i zwraca w sobie</p>

<p>słońce przeciw błądzącym. (Wasze własne błądzenie</p>

<p>niech zapłonie w cierpiącym, w waszym strasznym sercu.)</p>

<p>Rilke uświadomił sobie, że jego serce nie potrafiło uderzać w rytmie »zbiorowego serca«, »współbrzmieć z głosem ogółu«, że nie mogło ulec potężnym siłom, jakie zawładnęły ludzkością. Prawie zazdrościł tym, dla których powołanie do wojska stało się głosem, który zagłuszył wszelkie inne. Nim minął pierwszy miesiąc wojny, kiedy to docierały doń wieści o licznych przyjaciołach, którzy znaleźli się pośród wrzawy bitewnych pól, on sam zaś wyczekiwał, co przyniesie mu »nieodgadniona przyszłość«, jego radosne uniesienie minęło, a serce napełniło uczucie przerażenia. Poeta zaczął »zasklepiać się« w samotności, chroniąc przed naporem potęgi, która z początku wydawała się tak wzniosła i wspaniała.</p>

<p>Mimo wielu nowych obowiązków Stauffenberg poświęcił Rilkemu sporo czasu, dokładnie analizując stan jego zdrowia. Przyczynę złego samopoczucia upatrywał w zaburzeniach natury psychosomatycznej, niemniej Rainer wzbraniał się przed poddaniem go badaniom wkraczającym w sferę psychiki; na myśl o metodach leczenia, mających cokolwiek wspólnego z psychoanalizą, przejmowało go uczucie »duchowych mdłości«. »To było straszne, tak wyrywać z siebie kawałami swoje dzieciństwo, straszne tym bardziej dla kogoś, kto nie był przygotowany na to, by zamiast starać się rozwiązywać w samym sobie wszystkie nierozwiązalne supły tego dzieciństwa, wykrywać je, odczuć i wykorzystać przekształcone w rzeczy, zwierzęta – któż wie, w co tam jeszcze? – nawet w jakieś monstra.« Gdy Stauffenberg odkrył ostatecznie niewielkie uszkodzenie płuc, które było już wprawdzie od dawna zaleczone i całkiem niegroźne, Rilke poczuł ulgę, poznawszy ów nieistotny, lecz przynajmniej konkretny symptom choroby. Pod koniec sierpnia, kierując się radami lekarza, wyjechał na pewien czas z Monachium, szukając schronienia w Irschenhausen u podnóża Alp Bawarskich, gdzie mógł oddychać ożywczym powietrzem.</p>

<p>Poeta nie potrafił jednak cieszyć się w pełni z ostatnich dni lata w tej sielskiej okolicy, kiedy »świat ludzki wzrasta wzajemną nienawiścią na polach pełnych przerażenia«. Próbował pogrążyć się w »nocnych krajobrazach« Hölderlina; raz jeszcze przeczytał jego późne ody oraz <em>Hyperiona</em> i powrócił myślą do owej »przemiany«, którą zewnętrzne zdarzenia zdawały się teraz przeobrażać w miraż:</p>

<p>O domie, skłonie łąki, o wieczorze,</p>

<p>nagle to widzisz przelśnione przez zorzę,</p>

<p>obejmujący i obejmowany.</p>

<p>Wszystkie istoty przenika tajemnie</p>

<p>wewnętrzny świat. Ptaki cichymi pióry</p>

<p>lecą na wskroś przez nas. O, który</p>

<p>chcę róść, spoglądam, i drzewo jest we mnie.</p>

<p>Ja trudzę się, i we mnie stoi dom.</p>

<p>Ja strzegę się, i we mnie moc strzegąca.</p>

<p>Kochanek, na mnie opiera się drżąca</p>

<p>piękność stworzenia, każąc płynąć łzom.</p>

<p>Rilke wahał się, czy powinien pozostać w Irschenhausen; po tygodniu lub dwu rozpoczął nawet przygotowania do powrotu do Monachium. Wówczas to w pensjonacie, w którym mieszkał, zawitał nowy gość – i oto niespodziewanie poeta, poszukujący wybawienia we własnym wnętrzu, raz jeszcze wystawiony został na pokusę świata zewnętrznego; znów odżyła w nim nadzieja, którą, jak sądził, utracił na zawsze w dniu rozstania z Benvenutą. Na przeciw niego zasiadła do obiadu osoba, którą podziwiał już w latach pobytu w Paryżu; była to młoda kobieta niezwykłej urody, należąca do grona artystów zaprzyjaźnionych z Edith von Bonin. Nigdy wcześniej się nie spotkali, niemniej Rilke uznał to za zrządzenie losu, iż właśnie w tym czasie poznał postać związaną ze środowiskiem artystycznym Paryża; natychmiast też zaniechał myśli o wyjeździe do Monachium.</p>

<p>Loulou Lazard urodziła się w roku&nbsp;1891 w Lotaryngii, prowincji budzącej od dawien dawna spory pomiędzy Francją a Niemcami. Cztery lata trwało jej małżeństwo ze znacznie od niej starszym Eugenem Albert, chemikiem i współwłaścicielem fabryki chemikaliów w Monachium; z tego związku Loulou miała trzyletnią córkę. Mąż, mimo swej dobroci i życzliwości, tak bardzo pochłonięty był pracą, iż nie znajdował zbyt wiele czasu dla żony. Dlatego też poczuła ona ulgę, kiedy rok przed wybuchem wojny Eugen wyraził zgodę na jej przeprowadzkę do Paryża. Zamierzała tam poświęcić się malarstwu, jako że w Metzu i Monachium zdołała już wyrobić sobie nazwisko jako artystka. W lipcu udało jej się wydostać z Bretanii i jednym z ostatnich pociągów powrócić do Niemiec. Histeria wojenna, jaka zapanowała w Paryżu, a także odmieniony wyraz poświęcenia, malujący się na twarzach niemieckich żołnierzy, maszerujących przez terytorium Belgii, napełniły ją uczuciem przerażenia. Bezsensowna wojna, rozgorzała pomiędzy dwoma krajami, które w równej mierze uważała za swą ojczyznę, wojna, w obliczu której nie mogło być miejsca dla sztuki, stała się dla niej prawdziwą udręką. Gdy rozwiały się jej nadzieje na pomyślną przyszłość, szukała ciszy i schronienia w Irschenhausen. Loulou znała i podziwiała utwory Rilkego, wiele też usłyszała o nim w Paryżu z ust Edith von Bonin; nigdy wszakże nie przypuszczała, iż spotkają się w takich okolicznościach, i to w okresie, kiedy pragnęła jedynie samotności.</p>

<p>Gdy zażywała wypoczynku na trawniku, Rilke, okazując wyrozumiałość, zapytał, czy mimo wszystko może usiąść obok niej, w milczeniu. W ciągu kilku następnych dni w obecności poety zniknęła jej powściągliwość, wkrótce rozmawiali ze sobą jak dwoje zażyłych przyjaciół. Podczas wspólnych spacerów Rilke powierzył jej – podobnie jak niegdyś Benvenucie – swą historię; dzieje nieustannej sprzeczności pomiędzy wymaganiami, jakie stawia przed nim życie i miłość, a jego pracą; sprzeczności, którą ona sama również zmuszona była rozwikłać. Zapewniał ją, iż to spotkanie było im przeznaczone – »czyż od dawien dawna nie podążałem ku Tobie?« Przez cały wrzesień nie przestawał zabiegać o jej względy, mimo iż w przeszłości nieraz już doznał rozczarowania; spod jego pióra popłynął strumień wierszy – niektóre z nich umieścił jako dedykacje w ofiarowanych jej książkach, inne zaś wpisał do niewielkiego tomiku, który zakupił specjalnie na tę okazję. Wszystkie dają wyraz wewnętrznym, nurtującym ich rozterkom, między wzajemnym, zbliżającym ich uczuciem a potrzebą oddalenia i samotności:</p>

<p>Nie pozwól, bym chłonął twe wargi zroszone,</p>

<p>z ust bowiem czerpałem zwątpienie.</p>

<p>Nie pozwól zatonąć w twych ramionach, gdyż one</p>

<p>niezdolne mnie objąć pragnieniem.</p>

<p>Myśl o ich związku napełniała poetę – podobnie jak Loulou – uczuciem tęsknoty i jednocześnie obawą przed »porzuceniem na górach serca«:</p>

<p>Patrz, jak małe,</p>

<p>spojrzyj tam: ostatnie sioło słów, a wyżej,</p>

<p>ale również jak mała! ostatnia jeszcze</p>

<p>zagroda uczuć. Poznajesz?</p>

<p>Porzucony na górach serca. Skała</p>

<p>pod rękami. Lecz tu rozkwita</p>

<p>niejeden byt; z niemego urwiska</p>

<p>śpiewając wspina się nic nie wiedzące zioło.</p>

<p>Ale wiedzący? Ach, on, który zaczął wiedzieć,</p>

<p>a teraz milczy, porzucony na górach serca.</p>

<p>Tu przechodzi niejedno stworzenie</p>

<p>o zdrowym instynkcie, niejeden zwierz górski</p>

<p>mija i trwa. I wielki ustronny ptak</p>

<p>okrąża wierzchołki czystej odmowy. – Lecz</p>

<p>jawny, tutaj, na górach serca&nbsp;…</p>

<p>Powróciwszy w ostatnim tygodniu września do Monachium, Rilke rozmyślał jednak przede wszystkim o ich wspólnym życiu; zaproponował Loulou, by wynajęła dla siebie pokoje w pensjonacie przy Finkenstraße, w którym sam zamieszkał.</p>

<p>Wkrótce okazało się, iż do dyspozycji mieli prawie całe piętro; służąca dbała o wszelkie wygody, posiłki zaś mogli spożywać w pobliskiej restauracji. Nie wzbudzili tym najmniejszych sprzeciwów jej męża; w czasie wojny własna praca pochłaniała go bardziej niż kiedykolwiek, uświadomił on sobie również, że w tej nowej, niezwykłej sytuacji Loulou miała sposobność rozwijać swe uzdolnienia i zyskała swobodę, dzięki której mogła w ciszy i spokoju podjąć na nowo pracę artystyczną. Albert wielce podziwiał Rilkego i najwyraźniej nie żywił jakichkolwiek obaw, że poeta stanie się rywalem, który mógłby posiąść uczucia jego żony – aczkolwiek nie uszło jego uwagi, iż ich wybór padł na pensjonat, w którym Loulou mieszkała przed zamążpójściem. Dla niej zaś spotkanie to oznaczało dopełnienie się jednego z owych tajemniczych kręgów życia, o których opowiadał Rainer; znamiennym symbolem początku nowego okresu. Życie w tej okolicy – nad wyraz spokojne, pomimo bliskości centrum miasta – nagle wydało jej się »uwolnione od ziemskiego ciężaru«, okropności wojny zaś odległe i zgoła nieznane. Znów zaczęła malować, odkrywając przy tym zbieżność pomiędzy własnym wyczuciem koloru a sposobem, w jaki Rilke dawał wyraz odcieniom barw w <em>Nowych poezjach</em>. Przysłuchiwała się też jego opowieściom o gronie przyjaciół; opowieściom tak żywym, iż zdawało jej się, że opisywane postacie – księżnę, Kassnera, Kippenbergów, Gide’a, Rollanda – zna już od dawna. Cały październik trwała owa pogodna, niczym niezmącona idylla.</p>

<p>Rilkem owładnęło uczucie, iż zakończył się dlań czas poszukiwań – oto odnalazł wreszcie ową wymykającą mu się »przyszłą ukochaną«. Okazywała mu ona głębokie zrozumienie i nie narzucała żadnych ograniczeń; ofiarowała natomiast poczucie »opieki i bezpieczeństwa«, poczucie niezbędne, by mógł tworzyć, którego jednak do tej pory daremnie poszukiwał. Rainer wypełniał jej pokoje kwiatami, recytował własne wiersze lub utwory innych poetów, dzielił się z nią myślami – lecz zawsze mógł pogrążyć się w samotności, jeśli tylko zapragnął. Przepisał dla niej słowa, skreślone niegdyś na kartach dziennika, słowa pełne zwątpienia, czy kiedykolwiek zdoła spełnić swe »niezmierzone pragnienie miłości&nbsp;… dopóki będzie wrażliwy i uległy wobec tych, którzy sądzili, że go miłują«. »Takie napełniały mnie uczucia, nim Ciebie spotkałem« – wyznał Loulou – »lecz teraz, dzięki Tobie, wszystko odmieni się na nowe«. (Poeta wolał przemilczeć, iż myśli te zapisał osiemnaście miesięcy wcześniej; opowiadał również o Magdzie von Hattingberg, nigdy jednak nie wspomniał o niej jako o swej »Benvenucie«). »Czy nie czujesz, że taki cud jak nasz, radość, jaka nas napełnia, może zdarzyć się tylko raz w życiu, tylko jeden jedyny raz?«</p>

<p>Rainer uwielbiał obdarowywać i czynił to w sposób niezrównany. Z codziennego spaceru powracał zawsze z jakąś niespodzianką dla Loulou – wazą lub statuetką, starą biżuterią, wygrzebaną w antykwariacie; ofiarował jej także książki – pióra Montaigne’a, Flauberta czy Dostojewskiego – oraz, ku jej największej uciesze, wiersz, jaki zrodził się w jego myślach.</p>

<p>Niby ptaki, które obok wielkich</p>

<p>dzwonów żyją pośród belkowania,</p>

<p>od zabrzmiałych uczuć naraz</p>

<p>wyrzucone w przestwór letni</p>

<p>i wyparte w swoje loty</p>

<p>własnoręczny kreślą podpis</p>

<p>swoich pięknych</p>

<p>trwóg dookoła wieży:</p>

<p>przy tych tonach wzruszających</p>

<p>w naszych sercach zostać nie umiemy&nbsp;…</p>

<p>Rilke nie omieszkał napisać do Kippenberga, który służył w owym czasie w armii; zapewniał go, iż mieszka w skromnych warunkach i stara się oszczędnie gospodarować swymi funduszami. Wówczas to jednak pewien szczęśliwy traf sprawił, że poeta jeszcze mniej troszczył się o pieniądze. Otóż pod koniec września otrzymał list od Ludwika von Ficker, wydawcy <em>Der Brenner</em>, czasopisma wczesnego ekspresjonizmu, ukazującego się w Innsbrucku; Rainer dowiedział się od niego, iż pewien anonimowy donator tuż przed powołaniem do wojska przekazał mu sumę 20&nbsp;000&nbsp;austriackich koron. Poeta nie mógł uwierzyć w tak niespodziewany dowód wielkoduszności do czasu, aż Kippenberg przesłał mu kilka dni później z Lipska potwierdzenie tej wiadomości; wydawca zaproponował, że pieniądze ulokuje w pewnych papierach wartościowych, a przekazywał mu będzie jedynie odsetki od tej sumy. Rilke wyraził zgodę, zastrzegając jedynie, iż zatrzyma dla siebie część kwoty – 2000 lub 3000&nbsp;koron – jako pewien niewielki żelazny zapas, dzięki czemu będzie mógł spłacić bieżące długi oraz uzupełnić garderobę, której większość pozostała w jego paryskim mieszkaniu.</p>

<p>Owym dobroczyńcą, którego nazwiska ani Rilke, ani Kippenberg nigdy nie poznali, był nikt inny tylko austriacki filozof Ludwig Wittgenstein. W lipcu, przebywając w południowej Norwegii, gdzie pracował nad swym dziełem <em>Tractatus logico–philosophicus</em>, napisał on list do Fickera, którego znał z opowiadań Karla Krausa. Wittgenstein prosił wydawcę, by wskazał mu kilku pisarzy i artystów żyjących w niedostatku; odziedziczył bowiem właśnie znaczną sumę pieniędzy i uznał za swój obowiązek przeznaczyć je na dobroczynny cel. Propozycja Fickera, który wymienił między innymi nazwiska Rilkego i Georga Trakla, zyskała jego gorącą aprobatę; jako że miał zostać wkrótce powołany do armii, sprawę przekazania pieniędzy poruczył wydawcy. Wittgenstein odczuł niepomierną satysfakcję, kiedy w lutym roku&nbsp;1915, w trakcie służby w garnizonie stacjonującym w Krakowie, otrzymał za pośrednictwem Fickera list od Rilkego, który prócz podziękowań zawierał również odpisy kilku niepublikowanych wierszy poety. Odpowiadając Flickerowi wyznał: »Przychylność każdego zacnego człowieka jest mi podporą, która przywraca mojemu życiu chwiejną równowagę. Czuję się niegodzien tego wspaniałego daru, który zachowam w mym sercu jako znak i wspomnienie okazanej mi sympatii.«</p>

<p>Ten szczęśliwy przypadek – równie niewiarygodny jak istnienie jednorożca, napisał Rilke w liście do Kippenberga – zdarzył się w stosownym momencie także z innego jeszcze powodu. Klara Rilke, która w chwili wybuchu wojny przebywała wraz z Ruth na wakacjach w północnych Niemczech, znalazła się z trudnym położeniu, gdyż ze zrozumiałych względów wstrzymano wypłatę jej honorariów, w tym za pracę dla mieszkających w Anglii Knoopów. Na prośbę Rainera Sidie Nádherný bezzwłocznie uiściła sumę należną za marmurową kopię jej popiersia; niemniej poeta zmuszony był od tej pory dopomóc żonie, przekazując jej część swych dochodów, gdyż Cassirerowie nie byli w stanie – jak się zdaje – wypłacać ustanowionego przez siebie stypendium dłużej niż do końca roku. Mimo wszystko, dzięki względnej zamożności, a także towarzystwu Loulou, Rilke żywił nadzieję, iż zdoła odzyskać poczucie równowagi, jakiej potrzebował; z niepokojem oczekiwał też rozwoju wydarzeń w Europie, pogrążającej się w coraz bardziej przygnębiającej atmosferze wojny. Niedługo jednak mógł zażywać chwil wytchnienia. »Wszystko wydawało się przemieniać w oazę spokoju, tchnącą dziwną szczęśliwością,« – wyznał później Marie Taxis – »tak iż byłbym zasklepił się w sobie, odsuwając od świata i czasów nie do opisania, jakie nastały; w Monachium znalazłem dwa przytulne pokoje, i drogie mi towarzystwo, dzięki któremu to tymczasowe mieszkanie napełniła ciepła i miła atmosfera prawdziwego domu – lecz w ostatniej chwili, kiedy po okresie oczekiwania i wszelkiego rodzaju trudnościach mogłem to wszystko uchwycić w moje ręce, rozbiło się o przeszkody i kłopoty, jakie pojawiły się z zewnątrz.«</p>

<p>Poeta posłużył się eufemizmem, mając na myśli zarzuty wysunięte przez męża Loulou. Otóż na zajmowanym przez nich piętrze Rainer okrył jeszcze jedno pomieszczenie, które wydało mu się wręcz idealnym atelier dla Loulou; dlatego też poprosiła ona męża o pozwolenie na jego wynajęcie. Kiedy Albert wciąż zastanawiał się, co powinien uczynić, otrzymał list, w którym Rilke podkreślał, jak istotne znaczenie dla nich obojga ma możliwość wspólnej pracy: »Zdaję sobie sprawę, iż moja prośba jest wyjątkowa, lecz wiem również od Loulou, że kieruję ją do wyjątkowej osoby; nawet jeśli jej uczucie do Pana podobne jest miłości dziecka, to jest to uczucie, jak gdyby za ojca wzięto samego Boga. Tak zatem, pełni ufności, składamy to postanowienie w Pańskie ręce.« Trudno było oczekiwać, iż Albert da wiarę niewinności tego związku; uzmysłowił on sobie, że Loulou łączyło z Rilkem o wiele głębsze uczucie, niż z początku przypuszczał, sam zaś nie był człowiekiem na tyle »wyjątkowym«, iżby w dalszym ciągu potrafił przyglądać się temu pozostając na uboczu. W listopadzie oznajmił, iż zamierza zażądać rozwodu. Wówczas nawet Rilke przyznał, że dla ich wspólnego dobra powinni się rozstać, przynajmniej na jakiś czas, aczkolwiek wciąż żywił nadzieję, iż zdołają wspólnie odnaleźć jakowyś <em>modus vivendi</em>.</p>

<p>16&nbsp;listopada Rainer wyruszył w drogę, nie wiedząc bynajmniej, czy gdzieś znajdzie dla siebie schronienie. Zatrzymawszy się najpierw we Frankfurcie, odwiedził Philippa von Schey–Rothschild, austriackiego oficera, który przybył właśnie z Galicji do niemieckiej Kwatery Głównej na Zachodzie. Znając go jako mecenasa sztuki, Rilke nawiązał z nim już wcześniej kontakt listowny, w czasie, kiedy próbował zyskać poparcie dla idei powrotu Eleonory Duse na sceniczne deski. Schey–Rothschild, a także inni oficerowie, których poeta spotkał we Frankfurcie, odsłonili przed nim liczne szczegóły wydarzeń wojennych, o jakich nie miał pojęcia, izolując się od świata w monachijskim pensjonacie. Przebywając w Wiesbaden skorzystał ze sposobności, by złożyć wizytę ojcu Loulou, bankierowi Leopoldowi Lazard. Następnie udał się do Würzburga w nadziei, iż spotka tam poetę Maximiliana Dauthendey; ten jednak, jak się okazało, w chwili wybuchu wojny utknął na terenie Indii Wschodnich. Schey doniósł mu również, że Alfred Heymel powrócił z frontu zachodniego, gdzie służył w oddziale kawalerii, i śmiertelnie chory na gruźlicę dogorywał w Berlinie. Wiadomość ta skłoniła Rilkego do wyjazdu do stolicy, chciał bowiem pożegnać podziwianego poetę i przyjaciela z pierwszych lat istnienia Insel Verlag. Przedwczesna śmierć Heymela, a także samobójstwo Trakla, walczącego na froncie wschodnim (aczkolwiek żaden z nich nie poległ w walce), pogłębiły w nim uczucie przerażenia i odrazy wobec »czasu nie do opisania«; gronu przyjaciół wydawał się »całkiem pogruchotany przez zdarzenia« ostatnich miesięcy. »Któż mógłby wyrazić, <em>czego</em> właściwie doznajemy« – wyznał poeta w liście do Helene von Nostitz – »<em>jakimiż</em> ludźmi okażą się później ci, którzy przeżyją ten rok. Odczuwam niewymowny ból, całymi tygodniami, pełen zrozumienia zazdrościłem <em>tym</em>, co wcześniej umarli, iż nie byli zmuszeni doświadczyć tego wszystkiego«. Do Pii Valmarana zaś napisał: »on à écrit tant de paroles, moi je me tais&nbsp;… je ne sais rien, je ne prévois rien, je crois en Dieu qui a survécu tant de batailles«. Bóg wojny, którego niegdyś opiewał, już dawno przeobraził się w »widmo nieszczęścia, nie jest już bogiem, lecz biczem bożym zesłanym na narody«.</p>

<p>Liczni przyjaciele poety ofiarowali mu schronienie pod swym dachem. Marie Taxis zapraszała go na zamek w Lautschin, zaś Sidie Nádherný do Janowic. Również Kippenbergowie, którzy przybyli do Berlina na pogrzeb Heymela, ponowili zaproszenie do swego domu w Lipsku, oddając mu do dyspozycji pokój w wieży. Rainer wszakże, kiedy nie mógł cieszyć się towarzystwem Loulou, wolał przebywać sam. Berlin wydawał mu się w tym czasie równie dobrym miejscem pobytu, co wszystkie inne; gdy rozglądał się za jakimś bardziej stosownym mieszkaniem aniżeli pokój w hotelu Esplanade, jego los znów odmieniło zrządzenie Opatrzności, przyoblekłszy się w postać – nie trzeba dodawać – młodej, pięknej kobiety. »Wyobraź sobie« – donosił w liście do Loulou, skreślonym 8&nbsp;grudnia – »ofiarowano mi piękne mieszkanie&nbsp;… przy Bendlerstraße&nbsp;… urocza przyjaciółka (pani Mitford, córka Friedländra–Fulda) dała mi tę sposobność, nalegała i nie pozwoliła się wymówić. Tak zatem do Berlina – kości rzucone; muszę przynajmniej spróbować.«</p>

<p>Jeżeli Loulou nie znała pani Mitford nawet z nazwiska, to jednak musiała słyszeć o jej ojcu. Friedländer–Fuld był sławnym magnatem węglowym, jednym z nielicznych przedsiębiorców żydowskiego pochodzenia, których można zaliczyć do twórców niemieckiego przemysłu ciężkiego. Jego rezydencja pałacowa, mieszcząca się przy Pariser Platz, zyskała miano jednego z głównych centrów życia towarzyskiego Berlina. Żonę Fulda oraz dwudziestodwuletnią córkę Marianne spotkał Rilke po raz pierwszy podczas uroczystości żałobnych po śmierci Heymela; wkrótce otrzymał zaproszenie na herbatę i w niedługim czasie był już stałym gościem w pałacu, gdzie często bawiło wielu jego znajomych, między innymi Harry Kessler oraz Annette Kolb. Marianne, nazywana przez swych przyjaciół »Baby Friedländer«, była w owym czasie istotnie panią Mitford; z początkiem roku&nbsp;1914 poślubiła bowiem Honourable Johna Freeman–Mitford, czwartego syna pierwszego barona Redesdale. Jednakże jej małżeństwo (z powodów do dziś nie wyjaśnionych) trwało zaledwie kilka miesięcy; po jego rozpadzie Marianne zamieszkała na powrót u swych rodziców, Mitford natomiast, będąc oficerem rezerwy 1st Life Guards, służył w Brytyjskim Korpusie Ekspedycyjnym we Francji. (Małżeństwo zostało – jak się wydaje – unieważnione w roku&nbsp;1915.) Niewielki dom położony przy Bendlerstraße, w którym mieli zamieszkać małżonkowie, przeznaczono na schronienie dla uciekinierów z Prus Wschodnich. Kiedy jednak Marianne dowiedziała się o trudnym położeniu Rilkego, natychmiast oddała mu ów domek do dyspozycji; poeta wprowadził się doń w połowie grudnia. »Ona jest zdumiewająco pięknym stworzeniem« – napisał jakiś czas później do Marie Taxis – »ze swego dzieciństwa, którego ciemne ślady wciąż jeszcze nosi w sobie, dzięki jednej kropli losu przemieniła się nagle w niezależną, kryształową osobowość, na wskroś przeźroczystą&nbsp;…« Rilke był zaskoczony, iż ta raczej rozpieszczona młoda kobieta żywiła gorące zamiłowanie do sztuki nowoczesnej, w szczególności do twórczości Picassa, którego kilka obrazów niedawno podziwiał w Monachium. Przez te lata pożogi wojennej Marianne miała się stać powiernicą poety; mógł zwierzać się jej ze swych myśli na kartach obszernych listów, które nigdy nie przestały zachwycać, nawet jeśli nieśmiałe wyznania miłosne nikną wobec jego moralizatorstwa i samoanalizy, czy też – jak przypadku listów do Marianne – wobec uczuć odrazy, jaką napełniała go krwawa masakra, tocząca się w Europie.</p>

<p>Nowe mieszkanie wielce mu się spodobało; znalazł tam potrzebne przybory do pisania, a nawet nowy pulpit, który Marianne poleciła dla niego sporządzić. Mimo to jednak od chwili rozstania z Loulou wciąż dręczył go wewnętrzny niepokój; poeta uchwycił się nadziei, iż przy niej odnajdzie swe szczęście. Nie musiał już troszczyć się o pieniądze, mając świadomość, że może czerpać z owego cudownego »zapisu«, jaki otrzymał, jakkolwiek Kippenbergowi zależało, by zachować większą część tej sumy. Rilke poprosił wydawcę, który mimo służby wojskowej nie zaprzestał prowadzić swych interesów, o przesłanie mu przed Bożym Narodzeniem znacznej kwoty pieniężnej. »Lal«, jak poeta nazywał Loulou, przybyła do Berlina 23&nbsp;grudnia; wspólnie spędzone Święta wydały jej się najpiękniejszym Bożym Narodzeniem w życiu, przede wszystkim dzięki prezentom, jakimi obdarował ją Rainer. Otrzymała błękitną szklaną wazę o niezwykłym wzorze, skórzaną torebkę ze złotą klamrą, na której wygrawerowano jego odręcznym pismem »Boże Narodzenie&nbsp;1914«, egzemplarz specjalnej edycji <em>Korneta</em> oraz oprawny w skórę tom, do którego Rilke wpisał swój esej »O młodym poecie«. Podczas wizyty w Muzeum Egipskim udało im się nakłonić kustosza, by wyjął z gabloty rzeźbę głowy Amenhotepa, którą Loulou chciała naszkicować dla Rainera. Poeta dostał od niej w prezencie niedawno ukończony portret Reginy Ullmann, która odwiedziwszy obojga artystów w Monachium, zaskarbiła sobie ich przyjaźń.</p>

<p>Ponowne spotkanie Rainera i Loulou nie mogło trwać długo; oboje musieli na razie żyć w oddaleniu, by nie narazić poety na nieprzyjemności i pewnego dnia urzeczywistnić wspólne marzenie. »Wciąż tak samo« – napisał Rilke w czasie jej pobytu –</p>

<p>choć znamy krajobraz miłości</p>

<p>i małą księżą oborę, skargom dającą imiona,</p>

<p>i bezimienny okropny dół, w którym wszyscy inni</p>

<p>kończą: wciąż od początku na przechadzkę we dwoje</p>

<p>wychodzimy pod stare drzewa i wciąż tak samo</p>

<p>kładziemy się pośród kwiatów, twarzą do nieba.</p>

<p>Kiedy Loulou powróciła z końcem roku do Monachium, Rilke popadł w głębokie przygnębienie; był bardziej zdeprymowany niż kiedykolwiek przedtem. Jego sytuacja materialna nie dawała mu powodu do zmartwień, – wyznał w liście do Marie Taxis – lecz na sercu zrobiło mu się tak ciężko, że zapragnął całkowitej samotności, by znów zebrać się w sobie. »Dni spędzone w Duino, tego mi właśnie potrzeba.«</p>

<p>Rainer martwił się także o swoje rzeczy, pozostawione w Paryżu. Przed wyjazdem do Niemiec opłacił czynsz za mieszkanie do końca września; obecnie dowiedział się, iż własność »wrogich cudzoziemców« nie została jak dotąd zagarnięta. Dlatego też zależało mu na tym, by uchronić swój majątek, uiszczając czynsz za okres do końca roku oraz za pierwszy kwartał roku&nbsp;1915, co – jak mu doniesiono – mógłby uczynić dzięki pośrednictwu pewnych osób z Holandii. Kippenberg zaniepokoił się, kiedy na przełomie roku poeta poprosił go po raz kolejny o pieniądze – tym razem 2000&nbsp;marek; część z nich miała zostać przeznaczona na opłacenie czynszu, część zaś służyć jako »grosz na czarną godzinę&nbsp;… który zapewni mi pewną swobodę poruszania się we wszelkich nagłych wypadkach«. Suma, jaką byli zainwestowali, zmalała już do 10&nbsp;000&nbsp;marek; wydawca, kierując się roztropnością, nie chciał przystać na to, by znów naruszyć ów kapitał, który miał dopomóc Rilkemu przetrwać trudny okres wojny. Trudny tym bardziej, iż nie należało raczej oczekiwać jakiegokolwiek wsparcia ze strony przyjaciół i protektorów, zaś sprzedaż książek mogła przynieść cokolwiek wątpliwy zysk. Kippenberg usilnie prosił swego przyjaciela, by, pominąwszy opłatę czynszu, starał się wraz z Klarą ograniczyć wydatki do 800&nbsp;marek miesięcznie; kwota ta zresztą powinna mu zapewnić »swobodę poruszania się«, jakiej sobie życzył. Mimo to jednak poeta nalegał, zarówno w telegramie, jak i liście do wydawcy, by przesłać mu 2000&nbsp;marek – z »tak wielu osobistych powodów«; obiecał wszelako, iż później zacznie oszczędzać i będzie wydawać jedynie tyle, »za ile mogę ręczyć przed mym wielce surowym sumieniem«. On sam nie dostrzegał żadnego niebezpieczeństwa, jako że suma 10&nbsp;000&nbsp;marek, wypłacana w miesięcznych ratach, całkowicie wystarczy, by przetrwać ten rok – jego zdaniem rok najtrudniejszy. (Kippenberg, pełen zwątpienia wobec takiej postawy poety, musiał, jak się zdaje, poddać się jego woli, gdyż w listopadzie roku&nbsp;1915 nic już nie pozostało z owego »zapisu« – oprócz, rzecz jasna, oszczędności na koncie Insel Verlag).</p>

<p>Mówiąc o »wielu osobistych względach« Rilke miał na myśli oczywiście Loulou, jako że wciąż żył nadzieją – acz coraz bardziej ułudną – iż dojdzie do ich ponownego spotkania. 7&nbsp;stycznia wyruszył niespodziewanie do Monachium, zamierzając zabawić tam jedynie kilka dni. W owym czasie Loulou przebywała w Irschenhausen, pozostawiwszy córkę wraz z opiekunką w mieszkaniu przy Finkenstraße, które mimo zamknięcia pensjonatu zdołała zatrzymać dla siebie. Także Rainer mógł wkrótce potem wprowadzić się na powrót do swych pokoi, nie wzbudzając tym powszechnego oburzenia. Monachium raz jeszcze wzbudziło w nim uczucia sympatii, toteż mimo pierwotnego zamysłu bawił tam prawie do końca roku, aczkolwiek częstokroć wspominał o powrocie do Berlina, gdzie pozostawił większość osobistych rzeczy.</p>

<p>W Monachium Rilke mógł cieszyć się większą swobodą, nie poddając się ograniczeniom towarzyskich konwenansów; również głosy protestu przeciwko wojnie, jakie zaczęto tam podnosić – za sprawą Annette Kolb, Wilhelma Herzoga, wydawcy pacyfistycznego czasopisma <em>Forum</em>, oraz innych – odzwierciedlały jego własne odczucia. Gołąb pokoju uleciał ku chmurom – napisał w Berlinie – »Nie jestem w stanie czytać tych zwodniczych słów w gazetach, a wszystko, co słyszę z opowieści, nie ważne w jakim utrzymane są tonie, zadaje mi ból.« Poeta uradował się, kiedy z ust Annette Kolb usłyszał o jej inicjatywie publikowania czasopisma, służącego idei wzajemnego zrozumienia i pojednania między narodami; dla przedsięwzięcia tego zdołano już zyskać poparcie Rollanda, Shawa oraz Van Eedena, a pierwszy numer miał się ukazać w maju w Zurychu. Podobnie jak René Schickele, redaktor pisma <em>Die Weißen Blätter</em>, Annette Kolb wywodziła się z rodziny francusko–niemieckiej; wedle słów Rilkego do Marianne, »stała ona organicznie między narodami, tak jak <em>my</em> wszyscy, zważywszy nasze wewnętrzne usposobienie… ta duchowa postawa, którą nie sposób zachwiać, musi przemóc szał i obłęd wojny, musi je przetrwać.«</p>

<p>Wkrótce po przyjeździe do Monachium Rilke wybrał się z wizytą do Herthy Koenig; w jej domu przy Widenmayerstraße wisiało bowiem płótno pędzla Picassa <em>La famille des Saltimbanques</em> (<em>Linoskoczkowie</em>) – obraz, który »w jednej chwili« objawił mu naturę artysty. Do spotkania obojga przyjaciół – pierwszego od dnia pamiętnej <em>soirée</em> w willi Fischerów w Berlinie w roku&nbsp;1910 – doszło już w październiku, niemniej poeta dopiero później dowiedział się, iż Hertha posiada w swej kolekcji jedno z dzieł Picassa. Kiedy w listopadzie ujrzał w pewnej monachijskiej galerii <em>Linoskoczków</em>, nie zwlekając napisał do niej: »jest to bez wątpienia jedno z najważniejszych płócien naszej sztuki – czy nie mogłabyś Pani go uratować i zakupić?« Teraz zaś bywał częstym gościem w jej domu, by podziwiać to dzieło. Hertha wspominała, jak to Rilke przyprowadził pewnego dnia Reginę Ullmann, by pokazać jej, niczym dziecku, ów obraz, na którym za każdym razem odkrywał coś zachwycającego: »ten czarny aksamitny kaftanik chłopca na wyblakłym różu, ta delikatna dłoń spoczywająca na uchu kosza z kwiatami, ta niezmiernie opustoszała, wszak pełna barw szarość hiszpańskiego odludzia, rozciągającego się za olbrzymimi postaciami, ten gliniany dzban obok siedzącej młodej kobiety.« »Pani musi go kiedyś zobaczyć« – pisał do Marianne – »nie jest on stworzony do Pani pokojów, gdyż to niewdzięczny gość, to świat sam w sobie, który nie znosi żadnego otoczenia.«</p>

<p>Przez cały styczeń Rainer przebywał sam, unikając spotkań i oddając się lekturze – czytał dzieła Strindberga, Dostojewskiego; niemniej przypominał raczej pijaka, który wpadł w nałóg, by oderwać się od rzeczywistości, i coraz to bardziej pogrążał się w nastroju »przygnębienia i wyczekiwania na to, co nadejdzie«. Nie był w stanie spełnić obietnicy danej Fickerowi, iż napisze jakiś nowy utwór, który można by opublikować na łamach jego czasopisma; zamiast niego przesłał wydawcy kilka wierszy powstałych wcześniej w Paryżu. Źródłem przygnębienia były również stosunki z »Lal«. Jej mąż zamierzał odłożyć sprawę rozwodu do czasu zakończenia działań wojennych. Jakkolwiek w lutym Rilke spędził sporo czasu wraz z Loulou w Irschenhausen, często też przebywali razem w Monachium (między innymi wysłuchali wówczas patriotycznego odczytu Tomasza Manna), to jednak oboje wzdragali się przed rozpoczęciem wspólnego życia. Poeta uświadomił sobie – jak zwierzał się w liście do Marie Taxis –, iż jego kolejna próba ułożenia sobie życia z drugą osobą kończyła się podobnie jak wszystkie poprzednie. »Bóg raczy wiedzieć, co teraz będzie&nbsp;… pozostanie mi znów się salwować, wszak nie chcę pozostawiać za sobą jedynie nieszczęścia i zniszczeń.«</p>

<p>Postępowanie Rilkego ściągnęło na jego głowę istną burzę matczynych napomnień, jakich księżna Taxis udzieliła swemu »Dottor Serafico« – w pełni zasłużonych, jak sam przyznał. »<em>Każdy</em> człowiek jest samotny, i takim <em>musi</em> pozostać, i <em>musi</em> to znieść, <em>musi</em> wytrwać&nbsp;… I czemuż pragnie Pan zawsze ratować jakąś głupią gęś, która ratować winna się sama – albo i niech ją diabli porwą, pewnie i tak znów ją przyniosą (niech się Pan nie irytuje, żadnej nie znam i nic o żadnej z nich nie wiem). Zdaje mi się, drogi D.S., że nawet nieboszczyk Don Juan nie dorasta Panu do pięt – a Pan wyszukujesz sobie wciąż takie płaczące wierzby, które w rzeczywistości wcale nie są aż tak bardzo płaczące, proszę mi wierzyć – to <em>Pan</em>, <em>Pan sam</em> odbijasz się w zwierciadle wszystkich tych oczu&nbsp;…« »Cóż więcej mogę rzec – ja Niepoprawny – jak tylko przyznać Pani rację&nbsp;… Kiedy to wszystko się skończy, już nigdy więcej nie ponowię tej próby« – obiecywał księżnej – »pragnę zatrzymać moje serce tylko dla siebie, raz na zawsze, a jeśli będzie ono niepocieszone, wówczas napełni mnie radość, iż tak wielki nieutulony smutek zagości w mym sercu, i wytrwam.«</p>

<p>Rilke musiał na razie pozostać w Monachium. Wieść niosła, jakoby wszyscy mężczyźni w Austrii, którzy nie ukończyli czterdziestego drugiego roku życia, mieli zostać powołani do armii; jaki sens zatem układać jakiekolwiek plany, nim nadejdzie rozkaz mobilizacji. Nie była to dla poety nęcąca perspektywa, zważywszy jego wczesne doświadczenia wyniesione ze szkół wojskowych; niemniej, dzięki temu nadarzyłaby się dogodna sposobność (z pewnością przemknęło mu to przez myśl), by w sposób honorowy zerwać związek z »Lal«. Tymczasem Rainer miał nadzieję, iż radą i pomocą wesprze go osoba, która w przeszłości nigdy go nie zawiodła – Lou Salomé. Lou zatrzymała się na pewien czas w Berlinie; pod koniec stycznia poeta skreślił do niej list, w którym zwierzył się ze swych kłopotów i wyznał, jak bardzo pragnie omówić je w osobistej rozmowie. Kiedy Lou wspomniała na początku marca, iż wybiera się z wizytą do Monachium, którą już wielekroć odkładała, Rainer przesłał jej natychmiast depeszę, proponując, by zamieszkała w jednym z pokoi przy Finkenstraße. Przyjazd Lou opóźniał się, mimo to poeta napisał w liście, iż wraz z Loulou niecierpliwie oczekują jej odwiedzin.</p>

<p>Gdybyś mogła ją pokochać, byłaby to dla niej jeszcze jedna piękna pora roku w życiu. Ja natomiast nie wniosłem jej na ogół nic dobrego, po pierwszych radosnych tygodniach dawania i nadziei (taki już jestem) więcej otrzymałem, niż ofiarowałem&nbsp;… aż stało się nam obojgu jasne, że ani ja nic pomóc nie mogę, ani mnie nikt pomóc nie jest w stanie. Mimo to jestem jej jeszcze na krótki czas potrzebny, gdy ją zobaczysz, od razu zrozumiesz, dlaczego&nbsp;… Na mój rocznik przyjdzie kolej między 6&nbsp;kwietnia a 6&nbsp;maja, ponieważ zaś jest odgórny nakaz, ażeby brać wszystkich, zatem zawsze można się spodziewać, że człowieka gdzieś tam powloką. Tak więc musielibyśmy się oczywiście przedtem zobaczyć!</p>

<p>W trakcie tych miesięcy ciągłego wyczekiwania Rilke nie był – jak mogło by się wydawać – człowiekiem pochłoniętym wyłącznie osobistymi problemami i poszukującym cichego odosobnienia, z dala od świata, który dla jego wrażliwej natury stawał się coraz bardziej odrażający. We wspomnieniach malarza i pisarza Hermanna Burte, który w owym czasie spotkał poetę po raz pierwszy, wyłania się postać o wiele bardziej rozsądna, trzeźwo myśląca i praktyczna, niż to często sugerowano w licznych opisach. Niemniej, Rilke nie potrafił powrócić do swej twórczości; prócz wiersza skreślonego »na okoliczność« zaślubin Sidie Nádherný we Florencji, nie utrwalił na papierze żadnej, choćby pojedynczej strofy, nie rozległ się nawet »szelest, wraz z którym okruch milczenia oderwałby się od ogromnej masy wewnętrznej niemoty, jaka mną zawładnęła«; poeta musiał też z konieczności ograniczyć ilość pisanych listów, które zawsze były dla niego podstawową formą wyrażania własnych myśli. Pobrzmiewa w nich ton rozpaczy, jakiej się poddawał, zmuszony cierpieć »straszliwą bezsenność« owej »nocy rzezi i pożogi«. Rilke nie odsunął się jednakże od świata i nie zasklepił w sobie; spędzał czas w towarzystwie nie tylko Loulou, lecz również licznych przyjaciół, przebywających wówczas w Monachium – byli wśród nich Regina Ullmann, historyk sztuki i dyplomata Wilhelm Hausenstein, tancerka Clotilde von Derp, lekarz i poeta Hans Carossa, Hertha Koenig, Bruckmannowie, astronom Erwein von Aretin, Paul Klee. Brał także udział w imprezach artystycznych, w jakie obfitowało życie kulturalne Monachium okresu wojny – słuchał odczytów Norberta von Hellingrath poświęconych poezji Hölderlina oraz niezwykłych opowieści Alfreda Schulera o starożytnym Rzymie. Zabiegał też o poparcie swych przyjaciół dla pisma <em>Internationale Rundschau</em> (aczkolwiek nabrał przekonania, iż w obecnej chwili może ono służyć jedynie badaniu »ogromnej rany Europy, od jednego brzegu do drugiego, i sondowaniu jej głębokości«). Kiedy 19&nbsp;marca Lou Salomé zawitała w Monachium, życie towarzyskie i kulturalne miasta pochłonęło go jeszcze bardziej. »Dni nasze w całości wypełniały jej plany« – wspominała po latach Loulou. »Rankiem seans spirytystyczny, popołudniami historycy i astronomowie, wieczorami zaś psychoanalitycy, pisarze albo lekarze«. Każdy z nich był człowiekiem na wskroś interesującym, niemniej tego rodzaju rozgardiasz przyprawiał ją o zawrót głowy; dlatego też po pewnym czasie Loulou znów zapragnęła ciszy i spokoju Irschenhausen. Lou Salomé wydała jej się kobietą głębokiego i przenikliwego umysłu oraz żywego temperamentu, wszelako osobą nazbyt przesyconą intelektualizmem, mimo swej silnej zmysłowości.</p>

<p>Rilke – rzecz zadziwiająca – z radością rzucił się w ów wir życia. Obecność przyjaciółki, która towarzyszyła mu przez prawie dwadzieścia lat w zmiennych kolejach losu, była dla niego źródłem »szczególnej pociechy« – jak zwierzał się księżnej Marie, przebywającej wówczas w Duino. Ze spokojem oczekiwał na badania lekarskie przez powołaniem do armii, którym miał zostać poddany 6&nbsp;maja w Monachium (mimo to zwrócił się do księcia z prośbą o radę, co powinien przedsięwziąć, by – w przypadku uznania go za zdolnego do służby – znaleźć posadę, najlepiej w Wiedniu, odpowiednią dla jego wątłego zdrowia i pokojowego usposobienia). Okazało się jednak, iż stan liczebny austriackiej armii nie był na tyle beznadziejny, iżby poeta musiał stanąć w szeregach; jego sprawę odroczono.</p>

<p>Lou bawiła w Monachium prawie do końca maja. Dołożyła starań, by pośród mnóstwa osób, które spotykała, znalazła się również Klara. Z ust Gebsattla dowiedziała się o jego niedawnych badaniach stanu zdrowia Klary i obawiała, jaki wpływ może wywierać jej obecność w Monachium na Rainera, który utrzymywał swój związek z Loulou. Rilke wszakże zapewnił ją, iż Klara, od kiedy poddała się właściwemu leczeniu, »odmieniła się zupełnie« i stała uosobieniem łagodności i życzliwości. Takie też wrażenie odniosła Lou; ogarnęło ją przy tym uczucie, iż byłoby dobrodziejstwem dla nich wszystkich – w szczególności zaś dla Rainera, którego należało w jakiś sposób wywikłać z kłopotliwego położenia – gdyby udało się zbliżyć ich do siebie i doprowadzić do szczerego pojednania. Jest rzeczą mało prawdopodobną, aby bez stanowczego wpływu Lou Rainer powziął myśl o urządzeniu w dzień Zielonych Świąt wspólnej wycieczki z Klarą, Ruth i »Lal« nad jezioro Chiemsee – dla trzynastoletniej wówczas Ruth najtrwalszym wspomnieniem owego dnia, pełnego szczęśliwych chwil, pozostała rozmowa o wychowaniu, do której skłoniło ich zachowanie młodego foksteriera Lou imieniem »Drużok«, oszczekującego bez ustanku wszystkich mijanych przechodniów. Jej ojciec utrzymywał, iż zarówno psom jak i dzieciom sporadycznie wymierzana kara przynosi pożytek; z opinią tą przykładnie zgodziła się Ruth, nie podzielały jej jednak ani Lou, ani »Lal«.</p>

<p>Lou opuszczała Monachium z poczuciem, iż zdołała zaskarbić sobie sympatię i życzliwość Loulou, a także przekonać ją, że Rainer musi podążać dalej swą drogą w samotności. »To zaiste nonsensowna śmiałość, droga Lou, zasiąść za biurkiem w czasie, gdy nawet każde wypowiadane słowo zamiera na moich wargach« – zwierzała się jej Loulou w liście skreślonym 9&nbsp;czerwca. »Czynię to jedynie, by wyznać, iż Twoje dobre słowa przyniosły mi ulgę, i pragnę Ci za nie podziękować. Chciałabym jeszcze kiedyś w mym życiu stanąć przed Tobą, lecz nie tak uboga, i pozostawić po sobie coś więcej niźli tylko niewłaściwe wrażenie.« W krótkim postscriptum Rainer dodał od siebie, iż wkrótce napisze coś więcej, jak tylko on odnajdzie »spokój«, a jego »odnajdzie samotność. Bodajby!«</p>

<p>Jedyny wiersz, napisany tego lata dla Loulou, napełniają uczucia subtelnej tęsknoty za »Początkiem miłości«:</p>

<p>O, uśmiech, pierwszy uśmiech, ten nasz uśmiech.</p>

<p>Jakżeśmy czuli wspólnie: wdychać zapach lip,</p>

<p>wsłuchać się w ciszę parku – nagle wzajem</p>

<p>patrzeć na siebie, dziwić się – po uśmiech.</p>

<p>W owym uśmiechu było przypomnienie</p>

<p>zająca, który właśnie w tamtej stronie</p>

<p>igrał na łące; to było dzieciństwo</p>

<p>uśmiechu.</p>

<p>………………………………………</p>

<p>– I skłony wierzchołków</p>

<p>wobec czystego, ubiegającego przyszłość</p>

<p>nocnego nieba powściągnęły uśmiech</p>

<p>ukrócając go przed zachwyconą</p>

<p>przyszłością w twarzy.</p>

<p>Wracając wspomnieniami do pierwszych dni spędzonych w Irschenhausen, Loulou popadła w przygnębienie, mimo to okazała siłę charakteru, nie mniejszą niż Magda von Hattingberg; podobnie jak ona, Loulou zdecydowana była ułożyć sobie własne, samodzielne życie, znajdując oparcie w sztuce. Rozstała się ostatecznie z mężem i postanowiła wprowadzić w mieszkaniu przy Finkenstraße pewne zmiany, tak by pomieścić w nim resztę swych mebli. Uzgodniono również, iż Rilke wyprowadzi się stamtąd, jak tylko uda się dlań znaleźć nowe mieszkanie. Loulou wyszukała wprawdzie pewną willę nad jeziorem Ammersee, niedaleko od Monachium, niemniej nie zdołano doprowadzić do końca sprawy wynajmu. Rainer zwrócił się w końcu do Herthy Koenig, która miała zamiar przenieść się do rodzinnej posiadłości w Westfalii, z zapytaniem – »być może jest to myśl całkiem absurdalna« –, czy podczas jej nieobecności mógłby zamieszkać w pokojach przy Widenmayerstraße. Potrzebował dla siebie niewielu pomieszczeń oraz gospodyni; prosił też o pozwolenie, by mógł używać jej biurka i przesiadywać od czasu do czasu przed »wielkim Picassem«. »Skoro nie ma gdzie się podziać, czemuż by nie?« – pomyślała matka Herthy; 14&nbsp;czerwca poeta wprowadził się do przytulnego mieszkania, mieszczącego się na trzecim piętrze, z którego rozpościerał się widok na dolinę Izary; istotnie, mógł w nim pozostać aż do października.</p>

<p>»Otacza mnie zupełna cisza« – Rainer wyznał w liście do Herthy – »każdego dnia noszę w sobie błogosławieństwo i podziękę dla Pani za to piękne schronienie.« Miał tam ze sobą manuskrypt cyklu sonetów napisanych przez Herthę, które wzbudziły w nim niekłamany podziw; w dowód swej wdzięczności rekomendował je Katharinie Kippenberg, prowadzącej w owym czasie większość interesów męża. Poeta korzystał teraz z gościnności, w jakiej zawsze się lubował, którą jednak nie mógł się cieszyć od czasów opuszczenia Duino; był gościem, nie czując obecności gospodarza, miał zapewnione utrzymanie, wykwintne pokoje do dyspozycji, nadto zaś swobodę kształtowania swej samotności wedle własnego upodobania, ze świadomością, iż przynajmniej przez pewien czas nie musi z niepokojem spoglądać w przyszłość. Rosa Arnold, jego gospodyni, nigdy co prawda nie zdołała dogodzić jego wegetariańskiemu podniebieniu; przez kilka pierwszych dni przyrządzane przez nią potrawy »wyglądały cokolwiek upiornie«, szparagi sprawiały wrażenie, jak gdyby »właśnie wydały westchnienie i omdlały (smakowały zaś jak rezygnacja)«; dlatego też Rainer spożywał większość posiłków w pobliskiej wegeteriańskiej restauracji.</p>

<p>Wśród pierwszych gości, jakich zaprosił do siebie, by skosztowały owoców kulinarnych eksperymentów Rosy, były Klara i Ruth; w ciągu następnych miesięcy jego życie zgoła w niczym nie przypominało żywota eremity. Poeta bowiem pragnął nie tyle <em>być</em> sam, co <em>wieść samotne życie</em>; wolał raczej sam dobierać sobie towarzystwo, niżby ktoś miał je mu narzucać. Stosunki łączące go z innymi ludźmi, choćby tylko przelotne, wręcz »wydrążały« go, jako że nie potrafił nie traktować ich z całą powagą. »Dopiero miesiące powściągliwości w kontaktach osobistych mogą sprawić, iż powstanie we mnie owo wewnętrzne napięcie, które nieubłaganie wiedzie mnie ku mojej pracy.« Cały tryb jego życia – jak słusznie zauważył Hermann Burte – podporządkowany został dążeniu, by zachować zdrowie przez wzgląd na poetycką misję, by szanować siły z myślą o rozstrzygającej chwili, kiedy misja ta się wypełni. Rainer był przeto wielce kontent, iż większość znajomych tak długo nie miała pojęcia, gdzie się podziewał, podczas gdy on dobierał sobie towarzystwo ludzi, których obecność mogła mieć dobroczynny wpływ na jego pracę twórczą. Wśród nich znaleźli się Norbert von Hellingrath, Thankmar von Münchhausen, odesłany z frontu na okres rekonwalescencji, oraz Regina Ullmann; Clotilde von Derp, którą poeta zaprosił do siebie, by mogła zobaczyć <em>Linoskoczków</em>; Stauffenberg, Aretin, Lotte Pritzel; Karl von der Heydt oraz Katharina Kippenberg, których spotykał, kiedy bawili w Monachium; nierzadko też »Lal«, Klara i Ruth. Rzecz paradoksalna, ów wir życia towarzyskiego pochłonął go bardziej, niż w czasie, gdy mieszkał z Loulou; uczestniczył w wieczorach artystycznych, podczas których Heinrich Mann wygłosił odczyt o twórczości Zoli, Inga Junghans śpiewała pieśni Bellmanna, w teatrze zaś wystawiono <em>Woyzecka</em> Büchnera oraz <em>Sonatę widm </em>i <em>Taniec śmierci</em> Strindberga. W dzienniku poety, w okresie pomiędzy lipcem a październikiem, tylko jeden jedyny raz pojawia się wpis: »sam – pisanie listów«. Tego rodzaju nadmierna »rozrzutność w kontaktach osobistych« musiała zniweczyć wszelkie próby powrotu do twórczości poetyckiej. Rilke zaproponował nawet, iż pójdzie w ślady Hellingratha oraz Schulera i stanie za pulpitem, by czytać fragmenty <em>Księgi godzin</em> w trakcie jednego z wieczorów dobroczynnych, organizowanych przez Elsę Bruckmann; wszelako raz jeszcze przemyślał całą kwestię, kiedy uzmysłowił sobie, iż jego słowa wprowadzenia, jakkolwiek dotyczące spraw odległych od rzeczywistości, niechybnie spotkałyby się ze sprzeciwem cenzora.</p>

<p>Przystąpienie Włoch do wojny przeciwko Państwom Centralnym, co nastąpiło pod koniec maja, pogłębiło w nim uczucie odcięcia od świata, jaki znał dotychczas. »Ci, co nie widzieli wcześniej tego świata, od tej pory będą znać jedynie <em>jeden</em> pokój, Boże wybacz mi, tę dobrą niemiecką izbę; a nas, nawykłych do podróży, czeka nieopisany niedostatek.« Przed Wielkanocą Rilke otrzymał list od Ellen Key, zawierający również pozdrowienia od Gibsonów; po przeczytaniu go wzmogła się w nim tak wielka tęsknota za wolnością Skandynawii, iż całymi miesiącami nie czuł się na siłach, by nań odpisać. Przez pewien czas rozważał nawet w myśli, czy nie powinien wyjechać do Genewy i wspólnie z Rollandem podjąć pracę na rzecz Czerwonego Krzyża, mogąc w ten sposób służyć sprawie ogólnoludzkiej, a nie wyłącznie w interesie własnej ojczyzny. W poczuciu obowiązku przesłał za pośrednictwem Marie Taxis swój utwór do redakcji antologii, jaka miała się ukazać w Wiedniu dla celów dobroczynnych – był to wiersz, co może dziwić, o świętym patronie Anglii, napisany kilka lat wcześniej. Niemniej, Rilke nigdy nie żywił sentymentu dla tego, co »niemieckie«.</p>

<p>Nawet jeśli nie jest mi całkiem obca niemiecka dusza, gdyż tak głęboko zakorzeniony jestem w tym języku, to jednak dzisiejsze jej oblicze oraz obecna napastliwa świadomość wywołuje we mnie jedynie uczucie odrazy i wstydu; tym bardziej&nbsp;… jest dla mnie nie do pomyślenia, bym w Austrii poczuł się kiedykolwiek jak w domu&nbsp;… Jakżebym ja, którego serce ukształtowała Rosja, Francja, Italia, Hiszpania, pustynia oraz Biblia, jakżebym miał upodobnić się do tych pyszałków, co wokół mnie rzucają chełpliwymi słowy?</p>

<p>Wstręt budziła w nim coraz wyraźniej prasa, nie wyłączając czasopism francuskich i duńskich, które miał niekiedy okazję przejrzeć; »nieoględne kłamstwa zrodziły najnowsze fakty, człowiek odnosi wrażenie, iż od kiedy prasa przekroczyła wszelką miarę, raz rozpętana wojna nigdy się nie zakończy, gdyż te nikczemne dzienniki wciąż uprzedzają jej dalszy bieg.«</p>

<p>Kiedy z początkiem lipca nadarzyła się sposobność, by drogą przez Szwajcarię nawiązać kontakt listowny z przyjaciółmi we Francji, Rainer pomyślał najpierw o Marthe: »od roku już przemierzam krok po kroku ową pustynię zamętu i cierpienia&nbsp;… odmówiono mi najsłabszej nawet pociechy, jaką przyniosłoby jakoweś działanie, albowiem mogę tylko walczyć <em>dla</em> wszystkich i <em>przeciwko</em> nikomu.« Dzieło Picassa zdawało mu się uosobieniem Paryża, dzięki któremu mógł przez chwilę zapomnieć o teraźniejszości i znów, podobnie jak ongiś, po powrocie z Hiszpanii, poczuć, jak to miasto przydaje »życiu jedności«. Inni potrafili docenić doniosłość wydarzeń owych czasów; dla niego zaś wszystko, co najwspanialsze i najbardziej poruszające, zostało pogrzebane i utracone wraz z upadkiem starego, dawnego świata. Powracał myślą do tamtego Paryża, który – inaczej aniżeli ówczesne Monachium – ofiarował mu »wszechobecność życia, jaka przepełniała każde moje tchnienie, nie domagając się wszakże ode mnie najmniejszego choćby cielesnego udziału w tym życiu. Mogłem uważać się za człowieka prawie niewidzialnego, czy też moja widzialność w niczym nie odróżniała się od widzialności rzeczy, którą krzepi i podtrzymuje współ–widzialność tak wielu innych zjawisk.«</p>

<p>A potem, w pierwszych dniach września, dosięgnął go cios, który dopełnił goryczy. Oto poeta dowiedział się, iż zarekwirowano jego paryskie mieszkanie, a wszystkie rzeczy, jakie w nim pozostawił, wystawiono w kwietniu na licytację, pod pretekstem odzyskania zaległego czynszu. Jego książki, notatki, wiele spośród rękopisów oraz listów, w tym listy od Rodina i Eleonory Duse, nieliczne pamiątki rodzinne, jakie posiadał – wszystko przepadło. Rilke pogodził się już był ze stratą tych osobistych rzeczy, wmówił sobie, że są one zaledwie pośmiertną spuścizną Malte Lauridsa Brigge; dlatego też próbował potraktować ich zniknięcie jako ostateczne pozbycie się pewnej obsesji, od której od dawna pragnął się uwolnić. A jednak, kiedy teraz dotarła do niego ta trwożna wieść, owładnęło nim przeszywające uczucie straty; którakolwiek z tych rzeczy, skrawek papieru lub list, mogła niespodziewanie okazać się niezastąpiona, czymś, co łączyło się z samą istotą jego życia delikatną nicią, która właśnie została zerwana. Poeta czuł się obnażony, »wiatr tych jesiennych dni szczególnie dotkliwym podmuchem owiewa mą duszę«. »Dla kogoś, kto choć trochę pilniejszy ode mnie, byłby to znakomity powód, by zacząć wszystko na nowo, mężnie, nawet zuchwale – zgadzam się, lecz czyż zdobędę się na to, czy starczy mi sił, młodości, zdecydowania?« »Odkąd <em>Malte </em>zamknął się za mną, stoję niczym nowicjusz, nowicjusz, który jednak niczego nie rozpoczyna&nbsp;…«</p>

<p>Pozostaje rzeczą niewyjaśnioną, czy Rilkemu udało się spełnić pierwotny zamysł i opłacić należny czynsz przynajmniej za okres do kwietnia. W każdym razie w październiku skreślił list do Kippenberga, donosząc mu o swym nieszczęściu; po raz pierwszy obarczył też wydawcę wyrzutem za to, że nazbyt ostrożnie rozporządzał pieniędzmi pochodzącymi z »zapisu«, biorąc przy tym sobie samemu za złe, iż zaaprobował takie postępowanie. Gdyby mógł dysponować całą sumą wedle własnego uznania, – utrzymywał – z całą pewnością zdołałby znaleźć sposób, by uiścić opłatę za czynsz i dzięki temu zachować swą własność; być może również powziąłby odmienne decyzje i jego życie w ciągu minionego roku potoczyłoby się całkiem inaczej. Popełnił fatalny błąd, powierzając tę sprawę swemu mentorowi i przyjacielowi, i pozwalając, by »to niezwykłe zrządzenie, ów cud, który mnie dotknął niczym sen pośród nocy, został roztrwoniony przez gruntowne rozważania i mieszczańską kalkulację&nbsp;… To było niesłuszne, drogi przyjacielu, niesłuszne w tym tajemnym, tym, jeśli Pan chce, karkołomnym, tym dziwacznym sensie, w jakim przez całe moje życie przyjmowałem to, co niespodziewane i niepojęte; proszę mi wierzyć, tego wszystkiego nie da się właściwie rozważyć i uregulować, kierując się zmysłem interesu.« Ten szczęśliwy traf, podobnie jak wiele innych w jego życiu, mógłby podnieść go na duchu, ożywić i odmłodzić, jeśliby on sam miał możliwość wykorzystać ofiarowane mu pieniądze w sposób, jaki uznał za stosowny, zamiast uważać je li tylko za dodatek do comiesięcznej pensji. Dowiedziawszy się o sukcesach swych książek – przede wszystkim <em>Korneta</em>, który rozszedł się już w nakładzie 85&nbsp;000 egzemplarzy – nie mógł wprost uwierzyć, że Insel Verlag nie był w stanie wspierać go w dalszym ciągu w dotychczasowej formie, nie naruszając przy tym dodatkowej kwoty »zapisu«.</p>

<p>Z punktu widzenia Rilkego jego zarzuty nie były nieuzasadnione, jako że Kippenberg, biorąc pod uwagę jego rosnące wymagania, niewątpliwie postanowił przeznaczyć ów kapitał na pokrycie sumy, wypłacanej mu co miesiąc, i zachować fundusze wydawnictwa z myślą o zaspokojeniu przyszłych potrzeb poety, jakich nie da się uniknąć. Decyzji tej nie można jednak krytykować, zważywszy, iż Kippenberg dobrze znał swego przyjaciela, a także to, że w niepewnych latach wojny nie warto było raczej liczyć na wydanie jego nowej książki, która przyniosłaby dochód. Jeśliby zostawił Rilkemu wolną rękę w dysponowaniu pieniędzmi, wówczas tym szybciej wyczerpałyby się obydwa fundusze. Kippenberg, przebywający w owym czasie w Belgii, gdzie zajmował się między innymi wydawaniem wojskowej gazety, poczuł się najwyraźniej dotknięty tonem listu poety, stąd też długo zwlekał z odpowiedzią. Dopiero w listopadzie, kiedy to Rilke, pogodziwszy się z sytuacją, w kunsztownych słowach przeprosił wydawcę za swą <em>naïveté</em>, ich wzajemne stosunki znów ułożyły się przyjaźnie – i znów, jak dawniej, pojawiły się prośby o dodatkowe kwoty pieniężne.</p>

<p>Minął rok, odkąd Rainer osiadł w Monachium, a mimo to nie powstały wówczas żadne nowe wiersze. Samotny żywot w tym mieście okazał się równie bezowocny jak wspólne życie z Loulou; poeta rad by przenieść się w inne miejsce, gdyby wiedział, dokąd się udać i nie groziło mu znów powołanie do armii. Nawet wizyta matki – było to ich ostatnie w życiu spotkanie – nie zdołała rozproszyć jego przygnębienia. Hertha Koenig, powróciwszy na krótko do Monachium, towarzyszyła im podczas wspólnego proszonego obiadu; Rilke, siedzący obok cokolwiek posępnej postaci Phii, wydał jej się wówczas całkiem innym człowiekiem. Nie był to ów mężczyzna, który ujmował wszystkich swym delikatnym urokiem, lecz »jedynie syn swej mrocznej matki«, o smutnym, zniechęconym wyrazie twarzy chłopca, którego właśnie zganiono. 11&nbsp;października poeta musiał opuścić mieszkanie Koenigów i przez pewien czas zamieszkał na powrót – pod nieobecność Loulou – w pokojach przy Finkenstraße. Wtedy to napisał dla niej szczególny wiersz, mając świadomość, że jej stosunek do własnego ojca nie różnił się zgoła od tego, który łączył jego samego i Phię:</p>

<p>O, ja nieszczęsny, że mnie matka burzy.</p>

<p>Za głazem głaz sam siebie budowałem</p>

<p>i stałem już jak dom nieduży pod olbrzymiego dnia nawałem,</p>

<p>sam jeden w burzy.</p>

<p>A tutaj matka przyjdzie i mnie burzy.</p>

<p>Ach, burzy mnie, kiedy się przypatruje.</p>

<p>Nie widzi nic, że ktoś buduje.</p>

<p>……………………………………</p>

<p>Ptaki wkoło mnie krążą niby sen.</p>

<p>Psy obce o mnie wiedzą: to jest <em>ten</em>.</p>

<p>I tylko oczy matki nie poznały</p>

<p>postaci mej&nbsp;…</p>

<p>……………………………………</p>

<p>Ciepłego tchu jej dla mnie nie dostanie.</p>

<p>Powietrza nie ma tam, gdzie jej mieszkanie.</p>

<p>Za przepierzeniem serca: tam spoczywa,</p>

<p>a Chrystus sam co rano ją obmywa.</p>

<p>Wojna pogrążała go coraz bardziej w przejmującej rozpaczy i zwątpieniu. Ów olbrzymi bóg, który – jak mu się zdawało w pierwszych dniach sierpnia roku&nbsp;1914 – wznosił się ponad ziemią, wkrótce przeobraził się w »monstrum« o »wielu łbach, drapieżnych łapach i ciele pożerającym wszystko«; był teraz niczym innym jak tylko »nieczystym wyziewem człowieczego bagna«. »Czemuż nie znajdzie się kilku,« – wołał poeta – »trzech, pięciu, dziesięciu, którzy stanęliby razem i krzyczeli po placach ›Dosyć!‹, i zostaliby rozstrzelani, lecz przynajmniej oddaliby swe życie, by stało się już dosyć; tymczasem ci, tam na polach, giną tylko po to, by trwały okropność i przerażenie&nbsp;…« W Monachium zaś wszelkie rozmowy towarzyskie zdominował jeden temat, niewyczerpany i siłą rzeczy niejasny, wszak również z konieczności pełen głosów przemocy: »czy dla kogoś, kto poddawał się dyscyplinie pracy artystycznej, może istnieć okrutniejsza tortura aniżeli połączenie tego, co nieokreślone z tym, co przesycone gwałtem i przemocą?«</p>

<p>Niedługo trwały poszukiwania nowego mieszkania; Rilke znalazł je tym razem w wiejskiej nieomal rezydencji przy Keferstraße, na skraju Ogrodu Angielskiego. Żona właściciela – dyplomaty przebywającego w owym czasie w Hadze – wynajęła mu (od 21&nbsp;października) wygodne, trzypokojowe mieszkanie, mieszczące się na pierwszym piętrze; okazała się również uroczą panią domu. Tam też Rilke próbował stworzyć sobie samotność, jakiej od dawna nie zaznał. Prosił Elsę Bruckmann, by nikomu nie wyjawiła jego nowego adresu, a szczególnie faktu, iż mógł korzystać z telefonu (»to połączenie, nawet w mojej kryjówce u Frau Koenig, z czasem stało się dla mnie przekleństwem«). Pragnął unikać zewnętrznego świata, póki nie odnajdzie odpowiednich słów, by wyrazić wszystkie swe doświadczenia, »od Moskwy po Toledo«, by »uchwycić wszystko i miarę wszystkiego, poprzez moją pracę sięgnąć najgłębszej istoty rzeczy«.</p>

<p>Chociaż niełatwo przyszło mu wytrwać w swym postanowieniu, to jednak wraz ze zbliżającym się terminem kolejnych badań przed powołaniem do służby, wyznaczonym na 24&nbsp;listopada, poeta zdołał wreszcie odnaleźć właściwą drogę. Myśli o Bogu, miłości i śmierci, które tak długo w sobie piastował, zaczęły przyoblekać się w ostateczny kształt na kartach listów oraz w strofach poetyckich; tych kilka tygodni w zadziwiający sposób okazało się okresem najbardziej owocnym i twórczym. Przyrodzie – pisał Rilke – obce jest, właściwe jedynie człowiekowi, dążenie do stworzenia sobie abstrakcyjnych wyobrażeń o Bogu i śmierci, traktowanych w oderwaniu od życia; w przyrodzie śmierć jest wszechobecna, »wszędzie wokół nas zadomowiona, spogląda na nas ze szczelin i pęknięć rzeczy, a pokryty rdzą gwóźdź, sterczący gdzieś z jakiejś belki, dzień i noc nie czyni nic, jak tylko z radością jej wyczekuje«. Także kochankowie nie znają tego rozróżnienia; »Bóg staje się dla nich prawdziwy, a śmierć nie wyrządza im nic złego; albowiem są oni pełni śmierci, gdyż przepełnia ich życie.« Tołstoj rozumiał ową jedność – lecz świadom był również lęku przed »czystą śmiercią«; mimo to jego lęk wzniósł prawdziwą wieżę, a siła, z jaką go doświadczał, wieżę tę przemieniła niespodzianie w »pewny grunt, krajobraz i niebo&nbsp;… a wokół niego powiał wiatr i ptaki zerwały się do lotu&nbsp;…«</p>

<p>Wspomnienie spadającej gwiazdy, jaką widział ongiś stojąc na moście w Toledo, zdawało się poecie symbolizować owo wyobrażenie Śmierci, stanowiącej immanentną część życia:</p>

<p>Tu stoi śmierć, błękitnawy odwar</p>

<p>w filiżance bez podstawki.</p>

<p>Niezwykłe miejsce dla filiżanki:</p>

<p>stoi na wierzchu dłoni. Całkiem dobrze</p>

<p>widać na polewanym smukłym kształcie</p>

<p>odkruszenie ucha. Zakurzona. I: <em>›Nadzieja‹</em></p>

<p>na jej przegubie w wyblakłym piśmie.</p>

<p>To przy odległym śniadaniu przeczytał</p>

<p>pewien pijący, dla którego jest ten napój.</p>

<p>Więc cóż to są za istoty,</p>

<p>które musi się w końcu odstraszać trucizną?</p>

<p>Czy pozostały? Czy się tutaj zadurzyły</p>

<p>w tej niebezpiecznej strawie?</p>

<p>Trzeba im twardą rzeczywistość</p>

<p>wyjąć jak sztuczną szczękę.</p>

<p>Wtedy zaczną bełkotać. Bełkot, bełkot&nbsp;…</p>

<p>……………………………………</p>

<p>O gwiazdo spadająca,</p>

<p>pewnego razu z mostu wypatrzona: –</p>

<p>Nie zapomnieć o tobie. Stać!</p>

<p>»Podobnie jak spokój nie jest zwyczajnie wstrzymaniem wszelkiego ruchu, tak i Śmierć nie stanowi umniejszenia życia czy też jego utraty; jest według mnie rzeczą pewną, iż dla nas to imię osobliwe kryje w sobie całość życia, jego pełnię, jego jedność.«</p>

<p>Wszelako nie oznacza to bynajmniej rezygnacji ani też wyrzeczenia się życia na tej ziemi. Wręcz przeciwnie, Śmierć wymaga od nas, »byśmy pojmowali naszą ziemską egzystencję jako jedną zaledwie formę istnienia, i z pasją do końca ją wyczerpywali«. W notatniku poety, obok wiersza o Śmierci, fragmentów jego własnych listów, które uznał za godne zapamiętania, oraz urywków innych wierszy, pojawił się cykl siedmiu utworów o tematyce na wskroś erotycznej. Wiersze te, które Rilke rozpoczął pisać jeszcze przed swą ostatnią przeprowadzką, są hymnem na cześć Fallusa sławionego jako Boga oraz aktu płciowego rozumianego jako moment odrodzenia; hymnem jedności miłości, prokreacji, Boga i Śmierci.</p>

<p>(I)</p>

<p>Wtem niespodzianie, kiedy rwała róże,</p>

<p>objęła dłonią pąk dojrzały jego żywotności,</p>

<p>a wówczas, w przerażeniu owej odmienności</p>

<p>giną subtelne ogrody, skryte w jej naturze.</p>

<p>……………………………………………</p>

<p>(IV)</p>

<p>Nic nie wiesz o wieżach, o niknąca.</p>

<p>Lecz teraz odczujesz</p>

<p>tę jedną wieżę potęgą wspaniałą</p>

<p>przestrzeni w tobie. Zakryj swe oblicze.</p>

<p>To ty ją wzniosłaś, nic nie przeczuwając</p>

<p>spojrzeniem swym, skinieniem i przemianą.</p>

<p>Wzmaga się z nagła, nabrzmiewa spełnieniem,</p>

<p>i ja, błogosławiony, mogę oto wstąpić.</p>

<p>……………………………………………</p>

<p>(VI)</p>

<p>Do czegóż nam bliżej? Śmierci, czyliż tego,</p>

<p>co jeszcze nie nastało? Czym byłaby glina,</p>

<p>gdyby sam Bóg nie uformował czule tej figury,</p>

<p>co wzrasta między nami. Zrozum tylko:</p>

<p>oto jest moje ciało, które zmartwychwstaje.</p>

<p>A ty dopomóż mu opuścić gorejący grób</p>

<p>i w ciszy unieść się w niebiańskość, którąm posiadł w tobie&nbsp;…</p>

<p>Geneza tych wierszy sięga października roku&nbsp;1913 oraz rozmów poety z Lou Salomé. Pozostając pod przemożnym wpływem teorii Freuda, u którego w owym czasie pobierała nauki, Lou skłonna była interpretować sny Rainera pod kątem sfery seksualności; jako że stwierdziła u swego przyjaciela zasadniczy biseksualizm, uznała jego ideę »hymnów fallicznych« za »wspaniałą«. »Próbuje on wszakże przez to wynagrodzić sobie własną niedoskonałość w stosunkach intymnych« – zapisała w dzienniku, kiedy wiersze te nie zostały jeszcze utrwalone na papierze. Dodała również, iż »jak zawsze«, poezja była dlań sposobem »samo–przeobrażenia« – osąd to o Rilkem jako poecie cokolwiek chybiony, w szczególności w tym właśnie przypadku. »Siedem wierszy« – jak zauważył Jacob Steiner – stanowiło kontynuację i intensyfikację myśli zawartych w hymnie do »rzecznego boga krwi« w Trzeciej Elegii, przy czym to, co mityczne, zostało przeniesione w sferę cielesności, a »straszliwy trójząb« wzniesiony przez »Neptuna krwi«, »jątrząc noc do wielkiego wrzenia«, znalazł swój wyraz w ścisłych terminach z zakresu anatomii. Nie jest to samoprzeobrażenie, a raczej sublimacja własnych myśli i doświadczeń, poddanych owej ciągłej samoanalizie poprzez pracę, w której – w przekonaniu poety – musiało kryć się dlań wybawienie.</p>

<p>Istotne znaczenie – na co zwrócił uwagę Siegfried Unseld – ma również pięć wersów, powstałych w tym samym czasie, co »Siedem wierszy«:</p>

<p>Mówić chcę, wszak nie jak zatrwożony</p>

<p>uczeń, któren do egzaminu się sposobi.</p>

<p>Mówić chcę, wołać: niebo, chcę rzec: błonie,</p>

<p>i niech duch, co słowa te spija z ust moich,</p>

<p>zwróci je ku wieczności.</p>

<p>»Zwracając ku wieczności« symbole nieba, łąki, mostu, drzewa, wieży, lalki, ptaka i zwierzęcia, Rilke zyskał nową swobodę twórczą, dzięki której mógł w poetyckim słowie wyrazić istotę ludzkiego bytu i jego kondycji w świecie. Wreszcie poczuł siłę, by w tym »dobrym, potężnym przypływie pracy« podjąć na nowo swój wielki cykl Elegii. Nie powinno dziwić, iż wobec toczącej się wojny oraz świata »co wpadł w ręce ludzi«, Czwartą Elegię przepełnia gorycz i pesymizm; jej tematem jest wewnętrzne rozdarcie człowieka oraz świadomość przemijania jego własnego istnienia; owa świadomość nie pozwala mu poddać się niewidzialnym siłom, które nim rządzą, zaś tylko ich działanie może nadać sens ludzkiemu życiu.</p>

<p>O drzewa życia, kiedy zimujące?</p>

<p>Myśmy niezgodni. I nie jak wędrowne</p>

<p>ptaki w porozumieniu z sobą. Prześcignięci,</p>

<p>spóźnieni, narzucamy się gwałtownie</p>

<p>wiatrom, by spaść na obojętny staw.</p>

<p>Czujemy rozkwit i więdnienie naraz.</p>

<p>……………………………………</p>

<p>Wrogość</p>

<p>jest nam najbliższa. Czyliż kochający</p>

<p>nie dosięgają krańców, jedno w drugim,</p>

<p>ślubując sobie dal, łowy, ojczyznę.</p>

<p>……………………………………</p>

<p>Nie znamy konturu</p>

<p>uczuć: to tylko, co je tworzy z zewnątrz.</p>

<p>Lalka jest czymś lepszym aniżeli »te na wpół napełnione maski« ludzkie – gdyż »ta jest pełna«.</p>

<p>Chcę</p>

<p>ten kształt wypchany przetrzymać i drut</p>

<p>i twarz z pozoru. Tutaj. Jestem przed nią.</p>

<p>Jeżeli nawet zgasną lampy&nbsp;…</p>

<p>… mimo wszystko</p>

<p>zostanę. Zawsze jest tylko patrzenie.</p>

<p>Czy nie mam racji? Ty, coś czuł tak gorzko</p>

<p>smak życia, gdyś próbował z mego, ojcze,</p>

<p>z pierwszej zmąconej nalewki mojego</p>

<p>musu, gdy dorastałem, wciąż kosztując</p>

<p>i wciąż posmakiem tak obcej przyszłości</p>

<p>zajęty, wzrok mój zmęczony badałeś&nbsp;…</p>

<p>Czy nie mam racji, wy, coście kochali</p>

<p>mnie za wstęp mały do kochania, który</p>

<p>wciąż porzucałem&nbsp;…</p>

<p>… gdy mi się zachce</p>

<p>czekać przed sceną kukiełek, nie, całkiem</p>

<p>zapatrzyć się, by moje zapatrzenie</p>

<p>tak zrównoważyć, by zjawił się w końcu</p>

<p>anioł jak aktor i wzwyż szarpnął kukłę.</p>

<p>Anioł i lalka: wreszcie widowisko.</p>

<p>Wtedy się złączy to, co nieustannie</p>

<p>tu rozdwajamy sobą. Wtedy się dokona</p>

<p>nareszcie z naszych pór roku widnokrąg</p>

<p>całej przemiany.&nbsp;…</p>

<p>Elegię kończy wszakże pochwała dzieciństwa – jeśli moglibyśmy odzyskać otwartą i nie podzieloną, nie rozdwojoną świadomość dziecka, wówczas bylibyśmy w stanie wypełniać nasze role</p>

<p>w przerwie pomiędzy światem a zabawką</p>

<p>……………………………………………</p>

<p>… Łatwo</p>

<p>przejrzeć morderców. Ale to: śmierć całą,</p>

<p>śmierć, jeszcze przed zaczęciem życia, tak</p>

<p>łagodnie zawrzeć w sobie i bez gniewu,</p>

<p>to nie do opisania.</p>

<p>Z owych wyniosłych wyżyn »wspaniałej pracy«, na które wzniósł się, przekładając również kolejne wiersze Michała Anioła, Rilke miał zostać gwałtownie strącony na ziemię. 24&nbsp;listopada komisja lekarska orzekła tym razem, iż zdolny jest do noszenia broni. Nie czekając na rezultat powtórnych badań, jakim miał zostać poddany dwa dni później, polecono mu stawić się 4&nbsp;stycznia roku&nbsp;1916 w koszarach w Turnau, w północnych Czechach, gdzie przydzielono go do oddziałów <em>Landsturm</em>. Poeta miał nadzieję, że dzięki listowi Stauffenberga, w którym lekarz poświadczał jego neurastenię, wzmożoną na skutek dawniejszego uszkodzenia płuc, zostanie, jeśli nie całkowicie zwolniony z wojska, to przynajmniej skierowany do służby cywilnej, bardziej dlań odpowiedniej ze względu na stan zdrowia. W trakcie powtórnych badań listu tego jednak nawet nie otworzono; wcześniejszy przydział pozostał w swej mocy. Rilke niezwłocznie zwrócił się o pomoc do przyjaciół, którzy mogli wpłynąć na tę decyzję – Philippa Schey, przebywającego wówczas w Berlinie, oraz Alexandra Taxis, służącego w Wiedniu; sam też na początku grudnia spędził dziesięć dni w Berlinie, gdzie wspólnie z Scheyem podejmowali próby powstrzymania nieuchronnie nadciągającej machiny wojennej.</p>

<p>Poeta mógł powołać się na porozumienie, w myśl którego obywateli Austrii osiadłych na terenie Niemiec zwalniano ze służby; takie też starania wszczął zarówno za pośrednictwem Karla von der Heydt, jak i adiutanta księcia Ludwika Ferdynanda Bawarskiego. Istniała jeszcze i druga możliwość – zabiegać o przeniesienie do pracy w Archiwum Wojennym w Wiedniu, podobnie jak czynili inni pisarze, wśród nich Stefan Zweig, Anton Wildgans i Rudolf Hans Bartsch. 12&nbsp;grudnia Rilke powrócił do Monachium na urodziny Ruth – i tym razem nie zapomniał zamówić dla niej książki, jaką sobie życzyła – po czym, nie zwlekając, udał się do Wiednia, gdzie z pomocą Alexandra Taxis interweniował w swej sprawie na szczeblu ministerialnym. Mimo tych wysiłków zmieniono jedynie miejsce jego służby – zamiast w Turnau miał teraz stacjonować w Wiedniu. 4&nbsp;stycznia, zgodnie z rozkazem, szeregowiec Rilke stawił się w koszarach opodal Hütteldorf. Rozpacz i przygnębienie napełniły jego serce, kiedy znów miał przed sobą »czas służby wojskowej«, »nie mniej niepojęty i przerażający aniżeli ongiś, w dzieciństwie«.</p>

<p><strong>3</strong></p>

<p>Po wiedeńskiej przerwie nie powróciły jeszcze do mnie spokój ani chęć do pracy.</p>

<p>(Do Lou Andreas–Salomé, 5.1.1917)</p>

<p>»My ›starsi panowie‹ (do których się zaliczałem, jako że w plutonie służyli osiemnasto– i dziewiętnastolatkowie) zażywaliśmy u naszych towarzyszy broni najwyższego poważania« – Rilke donosił w liście do matki, skreślonym w styczniu roku&nbsp;1916 – »było to zaiste wzruszające, odczuć tyle sympatii, jaką mi okazywano przy tej mojej niezdarności. Łączył nas dobry duch wzajemnej pomocy – wiele też i obcości wkradło się między nas, lecz mimo to spotkało mnie tu sporo serdecznych i kojących doświadczeń.« Te uspokajające słowa pisane do Phii, by oszczędzić jej zmartwień, w rzeczywistości koloryzowały jedynie ów wielce bolesny dla poety epizod. »Już raz przeżycia te zrujnowały moje życie,« – zwierzał się Stefanowi Zweigowi, odwiedziwszy go pewnej niedzieli – »sądziłem, iż zdołałem się z nich wyleczyć; a teraz znów pochwyciły mnie w swe szpony.« Wskutek wzmożonego wysiłku, zarówno psychicznego jak i fizycznego, na który nie był w stanie się zdobyć, Rilke wydał się Zweigowi człowiekiem »całkowicie wyczerpanym i unicestwionym« (podczas pewnego ćwiczenia rzeczywiście upadł wycieńczony). Było rzeczą wiadomą, iż poeta cieszył się protekcją wysoko postawionych osób i w owym czasie zabiegał u nich o pomoc; niemniej, wśród żołnierzy kompanii czy batalionu poparcie takie rodziło jedynie niechęć, nie gwarantowało też bynajmniej pobłażliwego traktowania, wręcz przeciwnie. W swym wytartym, źle dopasowanym mundurze, noszącym już ślady służby na linii frontu, Rilke wyglądał żałośnie i wzbudzał politowanie. Wielu jego przyjaciół, świadomych trudnego położenia, w jakim się znalazł, było zdecydowanych uczynić wszystko, by mu dopomóc. Ich wysiłki nie poszły na marne; zaledwie po trzech tygodniach »męki« w oddziałach piechoty poeta został ostatecznie przeniesiony do pracy w Archiwum Wojennym.</p>

<p>Nie można było znaleźć bardziej odpowiedniego miejsca dla pisarza czy poety, któremu przyszło wstąpić do wojska. W Cesarstwie Austro–Węgierskim doceniano znaczenie literatury; cokolwiek by zarzucić władzom w związku ze sposobem prowadzenia działań wojennych, przyznać trzeba, iż przynajmniej dokładały one starań, aby wykorzystać swych literatów w dziedzinie, w której mogli okazać się najbardziej przydatni – w służbie propagandy na rzecz podtrzymania żołnierskiego morale. Rilkego przydzielono do sekcji, której pracownicy mieli za zadanie przeglądać raporty z pól bitewnych oraz wynajdywać w nich anegdoty sławiące śmiałość i heroizm walczących; sporządzali oni również obszerniejsze artykuły dotyczące rozmaitych aspektów żołnierskiego życia, publikowane następnie w książkach, niosących w sobie budujące i pokrzepiające treści oraz słowa zachęty do obrony ojczystego kraju. »Gwoli formalności« – rzekł z uśmiechem na twarzy pułkownik Veltzé, będący zwierzchnikiem Rilkego – »musimy mu dać jakieś zajęcie, lecz nie będzie ono dlań zbyt uciążliwe.« Jego bezpośredni przełożony, poeta i zawodowy porucznik Franz Ginzkey, zaprowadził go do osobnego pomieszczenia, gdzie pośród oprawnych w skórę woluminów z archiwów okresu panowania Marii Teresy oraz wojen napoleońskich Rilke prawie przez cały czas pozostawał sam. Pracując w wygodnych warunkach od godziny dziewiątej do trzeciej po południu oraz prowadząc pozornie normalne życie cywili, większość jego towarzyszy przezwyciężyła w sobie niechęć do tego rodzaju pisaniny. Rilke jednakże nie potrafił się przemóc; dlatego też wkrótce potem polecono mu podkreślać wpisy w rejestrach oraz sporządzać kartotekę raportów. Co gorsza, poczucie, iż zmuszono go do pełnienia zajęć, których nigdy nie znosił, a także przytłaczająca atmosfera wojny były wystarczająco deprymujące, by odwieść go od jakiejkolwiek próby podjęcia własnej twórczości, bez względu na to, czy pracował w archiwum, czy przebywał w swym pokoju hotelowym w Hietzing, opodal Schönbrunn, dokąd przeprowadził się po krótkiej gościnie u księstwa Taxis w ich mieszkaniu przy Victorgasse.</p>

<p>Wydaje się, iż owego posępnego nastroju, w jakim się pogrążył, nie zdołała zmienić nawet wiadomość od Stefana Zweiga, iż nadarzyła się sposobność odzyskania przynajmniej jego osobistych papierów z majątku zarekwirowanego w paryskim mieszkaniu. Zweig, dowiedziawszy się o tym w czasie, kiedy Rilke z końcem grudnia zawitał po raz pierwszy w Wiedniu, niezwłocznie skreślił list do Rollanda, przebywającego w neutralnej Szwajcarii; żywił bowiem nadzieję, iż ten będzie mógł prosić swych paryskich przyjaciół, by spróbowali ocalić choćby część rzeczy należących do poety. W przeciągu stycznia, podejmując gorący apel Rollanda, odwołującego się do uczuć przyjaźni oraz »honoru Francji«, z pomocą pospieszyli Gide i Jacques Copeau. Okazało się, że choć konfiskatę przeprowadzono zgodnie z prawem, niemniej całą sprawę ubito pokątnie, aukcja zaś sprowadzała się w rzeczywistości do sprzedaży zarekwirowanych przedmiotów kilku podejrzanym i nieuchwytnym pośrednikom, za niedorzeczną sumę 538&nbsp;franków. Jednakże dozorczyni, która opowiedziała o wszystkim ze łzami w oczach, udało się ukryć dwie skrzynie papierów poety; Gide miał nadzieję przechować je w bezpiecznym miejscu. Ostatecznie – nie bez trudności – zdołał przenieść je i złożyć u wydawcy Gallimarda. I chociaż długie lata po zakończeniu wojny Rilke miał sposobność je odebrać, to jednak jest rzeczą wątpliwą, by zawierały one wszystkie dokumenty i listy, jakie pozostawił w swym paryskim mieszkaniu. Tymczasem zaś był zbyt zdeprymowany, by uczynić coś więcej, aniżeli tylko przesłać Rollandowi telegram z okazji przypadających pod koniec stycznia pięćdziesiątych urodzin pisarza, pełen melancholijnych słów wdzięczności.</p>

<p>Wiedeń stał się dla poety »udręką, jak i dla każdego człowieka o ścisłym i pedantycznym umyśle; jest on bowiem uosobieniem nonszalancji, a przyjemność, jaką wszyscy czerpią z owej beznadziejnej niedbałości, nadaje temu miastu właściwe mu, szczególnie posępne oblicze«. Owładnęło nim uczucie, iż za wszelką cenę musi odzyskać swą wolność; zaledwie po dwu tygodniach pracy w nowym miejscu zdołał wymóc zgodę na krótką »wizytę służbową« w Monachium. Miał bowiem nadzieję, iż uda mu się ponownie złożyć podanie o zwolnienie ze służby, które był już wcześniej przedłożył. Ową pierwszą prośbę co prawda uwzględniono i uznano jego prawo do zwolnienia z wojska, niemniej jednak dotarła ona do urzędu w Wiedniu zbyt późno, by wpłynąć na pierwotną decyzję o jego mobilizacji. Rilke zdawał sobie sprawę, że niezbędne będzie przy tym wsparcie możliwie licznej grupy prominentnych przyjaciół; dlatego też zwrócił się w tej kwestii do Kippenberga, który – jak mu doniesiono – przebywał wówczas na urlopie w swym domu. Energiczny wydawca, jak zawsze niezawodny, w przeciągu tygodnia rozesłał pismo okólne do wszystkich, którzy mogliby poprzeć ponowny wniosek Rilkego: »Jeśli pod tym podaniem będą widnieć najznamienitsze nazwiska związane z życiem intelektualnym Niemiec i Austro–Węgier, wówczas otworzy się możliwość, by uwolnić poetę, tak fizycznie słabego i mało sprawnego, od obowiązku służby wojskowej.« W piśmie tym zwracano uwagę na fakt, iż Rilke, poddany ścisłemu rygorowi, nie ma najmniejszej nadziei na ukończenie swego wielce obiecującego dzieła; podkreślono również, że on i jego rodzina muszą utrzymywać się tylko z jego własnych książek: »nie trzeba nam bynajmniej dodawać, jak ogromną stratą byłoby dla ludzkości, gdyby dzieła te zostały zniweczone przez nieprzychylność obecnych czasów.«</p>

<p>Rainer był w pełni świadom, iż miną miesiące, zanim to przedsięwzięcie, zdane na »bezmyślność, niedbalstwo i niewymowną powolność« austriackich urzędników, przyniesie spodziewany efekt; istotnie – nie pomylił się. Rzecz znamienna, powróciwszy 17&nbsp;lutego z Monachium, próbował zainteresować swą sprawą wszystkich znanych sobie ludzi – przemysłowca Richarda Weiningera i jego żonę Marianne (»Mieze«), z którymi zadzierzgnął trwałe więzy przyjaźni; Hofmannsthala, Sidie Nádherný oraz Karla Krausa. Szczęśliwie wszystkie te wysiłki nie wprowadziły większego jeszcze zamętu w i tak już zawiłych procedurach. Pułkownik Veltzé okazał się uosobieniem pobłażliwości i obiecał poecie, że zostanie bezzwłocznie zwolniony, jak tylko odpowiednie dokumenty dotrą do właściwych urzędów. Rozkaz demobilizacji (»na czas nieokreślony«) został wydany ostatecznie 9&nbsp;czerwca, zaś 27&nbsp;czerwca Rilke przepracował swój ostatni dzień w Archiwum Wojennym.</p>

<p>Przez owe miesiące oczekiwania na ten dzień towarzyszyło mu uczucie, jakby pogrzebano go żywcem; nie był w stanie powrócić do swej twórczości poetyckiej. Skończywszy służbę w Archiwum, jadł pod wieczór kolację na mieście, po czym wracał tramwajem do swego mieszkania w Hietzing; po całym dniu ogarniało go tak wielkie zmęczenie, iż mógł jedynie zasiąść do lektury, nie dłużej jednak niż do godziny ósmej. »Szczęście, że przez całe życie umiejętnie i z przekonaniem zażywałem snu.« Krótki pobyt w Monachium, kiedy to podniósł wzrok znad biurka i spojrzał na rozkwitające wiosną drzewa, uzmysłowił mu, w jak nieprawdopodobnym położeniu się znalazł; świadomość ta napełniła go uczuciem niepokoju i zniecierpliwienia, silniej niż kiedykolwiek zapragnął się z niego wywikłać. »To nie był Paryż, lecz w porównaniu z obecnym obłędem było to wiele« – zwierzał się w liście do Marie Taxis, przebywającej nadal w Wiedniu; opisał również radość, jaką sprawiła Ruth bransoletka, podarowana jej przez księżnę w prezencie. »Nie przywiozłem ze sobą <em>niczego</em>, żadnych Elegii, niczego tutaj nie dostąpię, ›il faut séparer les pleurs et les ris‹ jak pisze Leonardo&nbsp;…«</p>

<p>W żadnym jednak razie Rilke nie usunął się od życia towarzyskiego, nawet jeśli jego twórcza praca pozostawała »w stanie obojętnego zawieszenia«. Chociaż z żalem przyznawał, iż wobec Wiednia żywi jedynie skromne uczucia, niemniej miasto obfitowało w wydarzenia artystyczne; mieszkało tam również liczne grono przyjaciół, oczekujących jego odwiedzin. Z radością wysłuchał koncertu Schönberga, był na odczycie Karla Krausa, często spotykał się z Kokoschką, którego dzieło, dotąd mu prawie nieznane, wzbudziło w nim żywe zainteresowanie. Rilke zdobył się nawet na to, by pewnego wieczoru, w obecności Kokoschki i kilku jego młodych przyjaciół, recytować swe wiersze z tomu <em>Nowych poezji</em> – książki, do której od dawna nie zaglądał. Poezje te wydały mu się wówczas jakby dziełem innego artysty, żyjącym własnym życiem; znalazł w nich równie wielką przyjemność, co jego słuchacze.</p>

<p>Przez cały kwiecień Rilke znów mógł cieszyć się gościnnością księżnej Marie; jednakże w maju mieszkanie przy Victorgasse miało zostać przebudowane, toteż księżna zamierzała wybrać się w odwiedziny do Triestu, gdzie w owym czasie stacjonował »Pascha«, zakończywszy służbę na froncie w Serbii. W Wiedniu zawitała właśnie Loulou i zatrzymała się w hotelu Stelzer w Rodaun, w pobliżu domu Hofmannsthalów; 22&nbsp;maja przeniósł się tam również Rainer. Wspólnie spędzali czas w towarzystwie, głównie wśród ludzi odwiedzających Rodaun. W pawilonie, mieszczącym się naprzeciw domu Hofmannsthalów, Rilke pozował jej do portretu; specjalnie w tym celu gospodarz oddał im do dyspozycji pomieszczenia, a jego żona Gerty zatroszczyła się o kilka żółtych i liliowych, zdobionych brokatem zasłon, służących jako tło. W otaczającym pawilon ogrodzie, w towarzystwie Hofmannsthalów poeta zdołał rozproszyć swą nudę spowodowaną niemożnością podróżowania, która wzmogła na domiar jego zmęczenie i ospałość, jakie wywołała w nim nieuchronnie zmiana powietrza. »Gdybym tylko był nieco żwawszy« – wyznał w liście do Helene von Nostitz, która wybierała się właśnie w podróż do Wiednia – »Obawiam się, że wyraz mej twarzy przypomina przeszłoroczne jabłko, i jeśli dzięki Loulou Albert nie ożyje wspomnienie żarliwszych dni, wówczas przeobrazi się on w martwą naturę, lub przynajmniej w <em>nature demi–morte</em>&nbsp;…« Portret namalowany przez Loulou ostatecznie nie wywołał w nim niezadowolenia, aczkolwiek zdawał się wyrażać »raczej pytanie o mnie, i poszukiwanie odpowiedzi«; później zaś określał go lekceważąco mianem »pewnego rodzaju improwizacji«. Któregoś wieczoru, zaprosiwszy poetę Felixa Brauna oraz swego kolegę z Archiwum Franza Theodora Csokora, by przyjrzeli się obrazowi, Rilke postawił go w otoczeniu świec w niszy muru okalającego ogród hotelu Stelzer; obaj goście byli zaskoczeni radością, jaką okazywał, słysząc ich pochwały. Kokoschka zwierzył się Loulou, iż nie był bynajmniej zadowolony, dowiedziawszy się, że Rainer, odmówiwszy mu uprzednio, zgodził się pozować dla niej; niemniej kiedy zobaczył jej płótno, nie mógł już dłużej zżymać się z gniewu.</p>

<p>W czasie, kiedy portret został ukończony, Rilke uzyskał ostateczne zwolnienie od służby wojskowej. Loulou wyjechała z początkiem lipca do Monachium, on zaś, zanim ruszył w jej ślady, pozostał jeszcze przez dwa tygodnie w Wiedniu. Jego finanse znów znajdowały się w stanie godnym pożałowania. Co prawda nadal otrzymywał od Kippenberga stałą pensję, niemniej zmuszony był prosić go o dodatkową sumę na pokrycie kosztów podróży, którą opłacili po części również Weiningerowie. Poeta mógł powrócić do swego mieszkania przy Keferstraße, co zawdzięczał wyłącznie Sidie Nádherný, która znała panią domu Renée Alberti. »Jakże wielka to Pani zasługa, iż znów znalazłem się przy mym – bądź co bądź – własnym biurku i pośród otoczenia, jakie pozostawiłem w pośpiechu przed siedmiu miesiącami« – napisał do Sidie 20&nbsp;lipca. I chociaż wciąż czuł się »wewnętrznie rozbity«, żywił wszakże nadzieję, iż zawitawszy w znajomej okolicy zdoła odzyskać wewnętrzną równowagę, »dotrzeć do miejsc, gdzie czysty wysiłek przemienia się w wewnętrzne uczucie, za którym tęsknię niezmiernie«.</p>

<p>Nietrudno było otrząsnąć się z nawiedzających go wspomnień z okresu służby w Wiedniu; wszelako mimo wolności, jaką znów mógł oddychać, jego wędrówka drogą wiodącą ku własnemu wnętrzu była długa i żmudna, »w szczególności dla mnie, kiedy staję się coraz to powolniejszy we wszelkich zasadniczych sprawach«. W Monachium poeta nie zastał nikogo spośród swych przyjaciół, jakich miał nadzieję spotkać. Gdy Renée Alberti wyjechała do Szwecji, by towarzyszyć mężowi w pracy na nowej placówce, Rilke pozostał całkiem sam w jej domu; choć rozmyślał o podróżach, nie miał dość pieniędzy, by wyruszyć w drogę. »Niczym chrząszcz próbuję dźwigać w górę każde źdźbło trawy z mojej opustoszałej łąki, i wciąż pod każdym z nich padam na wznak.« W sierpniu, przez kilka tygodni dokuczał mu uporczywy stan zapalny prawej ręki – będący jakby odbiciem jego wewnętrznego usposobienia – przez co nie mógł utrzymać pióra. Wciąż rosła sterta listów, którym – podobnie jak podczas poprzedniej wizyty w lutym – należało poświęcić uwagę. Póki tego nie uczynił, póty nie był w stanie powrócić do własnej twórczości.</p>

<p>Jednakże sława, będąca źródłem owej rzeki listów, opromieniała »tego Rilkego«, o którym poeta pragnął w ogóle zapomnieć. Zapytywano go o wczesne utwory dramatyczne, nie szczędzono również słów zachwytu nad <em>Powiastkami o Panu Bogu</em> (wszak kiedy wypowiadał je jakiś książę, poeta gotów był wyrazić radość, iż utwór ten »zachował swą przeszłość oraz młodość«, nawet jeśli jego autor już dawno stał się dorosłym i dojrzałym człowiekiem). Nie bez pewnego zadowolenia przyjął wiadomość, iż opublikowany przez Insel Verlag <em>Kornet</em> w »wydaniu frontowym« tkwił w plecaku każdego żołnierza – »jakże przypadkowy i powierzchowny jest jego oddźwięk wobec współczesnej wojny« – aczkolwiek jedynie przez wzgląd na czerpany stąd dochód oraz radość wydawcy. Jednakże Rilke wielce irytował się na myśl, iż w ciągu pierwszych lat wojny przy akompaniamencie muzyki Paszthory’ego jego wiersze czytała z entuzjazmem … Magda von Hattingberg, goszcząc w Monachium, Lipsku i Wiedniu. Występy te, w stylu przedstawień variétés, miały odbywać się w dalszym ciągu, spełniając tym – jak sam poeta z pewnym rozgoryczeniem przeczytał na wiedeńskich plakatach – »powszechne żądanie społeczeństwa«. Katharina Kippenberg z ubolewaniem donosiła mu, iż ani on sam, ani wydawnictwo nie mają prawa się temu sprzeciwić (nie są też w stanie nie dopuścić do tego, by tantiemy z przedstawień stały się udziałem wyłącznie kompozytora). Kiedy w październiku Rilkego doszły wieści, iż Insel Verlag nie tylko przygotowuje ilustrowane wydanie, lecz również przystał na oddzielną publikację Paszthory’ego, zawierającą tekst i muzykę, z początku nie zamierzał wyrazić na to zgody; później jednak zaniechał tej myśli. »W <em>Korneta</em> wdały się mole, artystyczne i muzyczne; trzeba będzie porzucić to stare zniszczone futro&nbsp;… Swego czasu, przez grzeczność, zgodziłem się na <em>jeden</em> próbny występ Frau v. Hattingberg; lecz przez tę szparę wcisnęła się cała chmara moli, i teraz muszę za to pokutować. C’est plus fort que nous.« Według Rilkego w poezji rozbrzmiewała jej własna muzyka, stąd zbędna była pomoc jakiegokolwiek kompozytora.</p>

<p>Od dnia rozstania w Wenecji poeta podtrzymywał przyjacielską korespondencję z Magdą. W dowód wdzięczności za opiekę i życzliwość, jaką okazywała względem Reginy Ullmann, przesłał jej z Irschenhausen egzemplarz swych »Pieśni« do boga wojny; dzielił się z nią również gorzkim zwątpieniem, jakie owładnęło nim wkrótce po ich napisaniu. Drogi Rilkego i Benvenuty krzyżowały się wielekroć od tamtego czasu, w Monachium, Berlinie i Wiedniu. Magda wiedziała też o jego związku z Loulou; podczas pobytu w Monachium, zanim jeszcze został powołany do służby, poeta zdołał, mimo obecności obydwu kobiet – nie wspominając o Klarze – uniknąć nieprzyjemności i wzajemnych nieporozumień, nie chciał bowiem, powróciwszy do swego samotniczego trybu życia, pozostawić za sobą jedynie » nieszczęścia i zniszczeń«. Świadczy to o jego niezwykłym uroku oraz sympatii, jaką potrafił wzbudzić w tych, dla których jego »drobne początki miłości« tak rychło niknęły. Kiedy jednak Magda nie zrezygnowała ze swych występów, w czasie których deklamowano <em>Korneta</em>, Rainer poczuł się urażony, a łączące ich więzy zostały – jak się wydaje – wkrótce potem zerwane.</p>

<p>Kippenberg, któremu we wrześniu ponownie udzielono urlopu, znów musiał wysłuchać aż nazbyt dobrze znanej sobie litanii swego protegowanego; tym razem wszakże jego odpowiedź różniła się od dotychczasowych. Otóż Rilke nie tylko domagał się kolejnej większej sumy jako »rezerwy«, której zresztą jeszcze nigdy nie zdołał zachować (jak zwykle solennie zapewniał, iż poszukuje tańszego mieszkania); zapytywał również, czy wydawca – w sytuacji, kiedy Insel Verlag przyczynił się do zwolnienia go ze służby, czym przejął w pewnym sensie odpowiedzialność za niego – mógłby umożliwić mu wyjazd za granicę, do Szwecji lub Szwajcarii, albo też, gdyby okazało się to nierealne, znaleźć dla niego posadę w Lipsku. Wówczas to cierpliwość Kippenberga przebrała się; odpowiedział on krótko, iż Rilke otrzymał w ciągu dwu ostatnich lat ponad 25&nbsp;000&nbsp;marek, przekraczając tym samym swe konto w Insel Verlag o sumę 2&nbsp;000&nbsp;marek. Nie ulegało także kwestii, iż niemiecki dom wydawniczy nie mógł wspierać w czasie wojny zagranicznych podróży Austriaka. Kippenberg obiecywał, iż po jej zakończeniu dołoży starań, by znów pozyskać dla niego niewielką grupę mecenasów, niemniej obecnie będzie on musiał zadowolić się dotychczasową subwencją. Nie przejąwszy się tym bynajmniej, jak zawsze pozbawiony skrupułów w dążeniu do uzyskania tego, co w jego przekonaniu stanowiło trybut przynależny mu dzięki jego sztuce, poeta zaczął wyglądać pomocy od innych. W liście do Philippa Schey prosił go o pożyczkę, którą zobowiązał się spłacać »stopniowo« po zakończeniu działań wojennych; wieści o jego kłopotliwym położeniu dotarły także uszu Kesslera, Sidie Nádherný oraz innych przyjaciół. Pod koniec roku Rilke otrzymał za pośrednictwem Scheya w sumie 5&nbsp;500&nbsp;marek, które potraktowano nie jako pożyczkę, lecz prezent – pieniądze zebrano od licznych, choć nieznanych mu przyjaciół z Wiednia; wśród dobroczyńców znalazła się Sidie, która po raz kolejny dopomogła mu również opłacić czynsz za mieszkanie.</p>

<p>W liście z podziękowaniami, skierowanym do Scheya, poeta wyznał, iż ten wielkoduszny gest ułatwi mu podjęcie na nowo pracy nad przekładami (sonety Michała Anioła wciąż leżały na jego biurku), w szczególności zaś nad przygotowaniem do publikacji pism Pauli Modersohn–Becker, przesłanych mu przez jej matkę (ostatecznie jednak Rilke uznał, że nie jest dla nich odpowiednim redaktorem). W istocie nie odnalazł jeszcze stosownych warunków, by powrócić do własnej twórczości poetyckiej, i rzeczywiście – jak donosił Kippenbergowi – poszukiwał nowego mieszkania, jako że dotychczasowe, przy Keferstraße, miało jakoby zostać wystawione na sprzedaż. Regina Ullmann osiadła w owym czasie wraz z matką w Burghausen an der Salzach, miejscowości położonej na wschód od Monachium, przy granicy z Austrią. Rilke odwiedził ją tam w listopadzie z myślą, że – podobnie jak Regina – wynajmie dla siebie jedną z wież starego zamku, oferowanych po absurdalnie niskiej cenie. Mogłoby to być owo schronienie, gdzie uda mu się znów uchwycić wszystkie »zerwane nici«; poeta co prawda długo się wahał, niemniej ostatecznie odstąpił od swego zamiaru. Wciąż uskarżał się na »wymagania«, jakie stawiają przed nim ludzie, a także na brak prawdziwego »domu«, stworzonego wyłącznie dla jego pracy; mimo wszystko pozostał jednak przez całą zimę w Monachium. Być może pewnego dnia – wyznał w liście do Sidie, przesłanym jej z okazji przypadających w grudniu urodzin – zdoła odnaleźć ów dom oraz odpowiednią towarzyszkę, która pomoże mu »zdjąć miarę mego dzieła« i według niej »urządzić przestrzeń, otoczenie, i pożywienie nawet, dzień i noc, tylko dla niego i z myślą o nim – wówczas ani ludzi, ni listów, lecz tylko jeden, ten sam, jednostajny, życzliwy, prosty dzień pracy, dla niej odpowiedni, właściwy«.</p>

<p>Tymczasem wszakże ani ludzi, ani listów nie brakowało; pociągało go również bogate życie artystyczne i literackie Monachium. Przejazdem zatrzymał się w mieście Thankmar von Münchhausen, przebywający wówczas na urlopie; z Wiednia zjechali Weiningerowie; poeta gościł u siebie van de Veldego oraz Richarda von Kühlmann. Organizowano odczyty, wygłaszane przez Alfreda Wolfensteina i Theodora Däublera; w towarzystwie Karla Wolfskehla i Kassnera Rilke zwiedził we wrześniu wystawę <em>in memoriam </em>Franza Marc; prezentowane prace tak bardzo go zachwyciły, iż próbował (daremnie) nakłonić Marianne Mitford, by przyjechała z Berlina je obejrzeć – »nareszcie znów <em>œuvre</em>, znów jedność życia, osiągnięta pracą, zdobyta wysiłkiem.« Było to dla niego doniosłe wydarzenie – wyznał w liście do Loulou, bawiącej w owym czasie w Szwajcarii: »jestem pełen wdzięczności, iż mogłem zobaczyć te obrazy, gdyż, podobnie jak Cézanne, ten człowiek pozostanie moim jedynym prawem do oceniania malarstwa«. Rainer często też widywał Klarę oraz Ruth, która miała wkrótce ukończyć piętnasty rok życia.</p>

<p>Wojna była wszechobecna; nie odbiegały od niej także i wspólne rozmowy poety z Waltherem Rathenau, goszczącym w Monachium przez krótki czas, z Annette Kolb czy Wilhelmem Herzogiem. Do napływających z frontu wiadomości o poległych doszła jeszcze trwożna wieść o tragicznej śmierci Verhaerena w Rouen, budząc bolesne wspomnienie lat spędzonych w Paryżu. Belgijski poeta był jednym z niewielu mężczyzn, z którymi łączyła go głęboka więź, człowiekiem rozumiejącym i doceniającym jego aspiracje – napisał w liście do Sidie Nádherný; wraz z jego śmiercią »świat ten stał się opustoszałym, nieutulonym miejscem«. Rilke próbował ujrzeć ów świat w bardziej korzystnym świetle, jako że dzięki pomocy, dyskretnie zorganizowanej przez Scheya, oszczędzono mu zmartwień, których źródłem była jego sytuacja finansowa. Niemniej, czasy temu nie sprzyjały. »Szczęście jest czymś niewymownie zwodniczym i chwilowym, niczego ono nie rozstrzyga; prawdziwe stacje radości leżą przy drodze zwyczajnej wytrwałości.« Mimo wszystko, w przeciągu grudnia i stycznia poeta zaznał krótkich chwil szczęścia, dzięki »całkiem nieoczekiwanemu przeżyciu (nie pracy, niestety)« – dzięki znajomości z niezwykle piękną młodą dziewczyną, Mią Mattauch, której obecność obdarowała go »prawie nowym życiem«, aczkolwiek nie »<em>tym</em> nowym życiem«, jakiego pragnął. »Młodość ma słuszność po swej stronie, nawet teraz, i znaczy tak niewiarygodnie wiele, i tak jest wspaniała.« »Po wiedeńskiej przerwie« nie zdołał jeszcze powrócić do pełni sił, – wyznał w liście do Lou, skreślonym w styczniu – wszelako »przy boku« Mii przeżył »niepokój serca, jakby zesłany przez niespokojne anioły«. Dwie lipy, zasadzone wówczas w Burghausen, miały przywoływać wspomnienie o tym krótkim, lecz bez wątpienia tchnącym otuchą epizodzie. Rilke, przemieniwszy się w »monstrum, pozbawione zdolności dzielenia się myślami«, na szczęście – dla spokoju sumienia – ni słowem wspomniał o nim księżnej Marie, kiedy zwierzał się w liście ze swych nadziei, że nowy rok nie okaże się »trzecim złym rokiem, lecz raz jeszcze pierwszym spośród tych lepszych&nbsp;…«.</p>

<p>Lepsze dni jednakże miały dlań nadejść dopiero wraz z zakończeniem wojny. Przez cały rok&nbsp;1917 Rilke podejmował daremne wysiłki, by powiązać na nowo zerwane wskutek wojny nici. W jego własnym świecie zapanowała »wielka niemota«, Monachium przypominało »łóżko chorego człowieka«; postrzępione fragmenty jego przełamanego dzieła stały się »twarde i zimne, brakowało żaru beztroskiej radości, by znów zespolić je w całość«. Widmo wojny, której końca nie było widać, ciążyło nad nim coraz bardziej, w szczególności kiedy nadeszły wieści o śmierci Hellingratha, poległego na froncie, oraz o przystąpieniu Stanów Zjednoczonych do wojny z Niemcami, co nastąpiło w kwietniu. Nawet patrioci – pisał poeta – muszą w końcu przyznać, iż ta »światowa katastrofa«, której jedynie Barbusse w <em>Le Feu</em> oddał sprawiedliwość, ma przerażająco niewiele wspólnego z waśnią rycerską, jakiej się spodziewali w sierpniu roku&nbsp;1914. Jego dotychczasowe życie, obfitujące w podróże i zdarzenia, życie będące zobowiązaniem do spełnienia pewnej szczególnej misji, a nie jedynie pustą egzystencją, zniknęło bez śladu w głębinie »żrących smutków« teraźniejszości. »Po cóż człowiek znał Toledo, po cóż ujrzał Wołgę, pustynię – by teraz stać w miejscu, przygwożdżony najsurowszym wyrzeczeniem się świata, pełen z nagła nieprzydatnych wspomnień?« Nastrój melancholii, jaka go opanowała, wzmógł się, kiedy nakładem Insel Verlag ukazały się przekłady sonetów Louize Labé, rozpoczęte jeszcze w Toledo.</p>

<p>Z początkiem roku na krótko zaświtała nadzieja, iż dzięki zmianie otoczenia poeta odczuje ulgę. Rozważał, czy powinien pojechać do Lipska w gościnę do Kathariny Kippenberg czy też przyjąć zaproszenie Richarda von Kühlmann do Konstantynopola; niemniej, żadna z tych podróży nie doszła do skutku. Bez przekonania usiłował stronić od życia towarzyskiego i artystycznego Monachium, jako że nie potrafił odnaleźć w sobie zapału do pracy w samotności; wciąż jednak nie zgadzał się występować przed publicznością z odczytami. Powrócił do przekładów sonetów Michała Anioła; kilka z nich opublikowano w <em>Insel–Almanach na rok&nbsp;1917 </em>oraz innych czasopismach. Sporo czasu poświęcał korespondencji; próbował pomóc Klarze uzyskać dodatkowe dochody, zabiegając dla niej o zlecenia oraz o posadę nauczyciela; starał się także wzbudzić zainteresowanie wydawców twórczością poetów, którzy jego zdaniem zasługiwali na uwagę – Maxa Pulvera czy Herthy Koenig. Kiedy wyglądało na to, iż będzie musiał w jakiś sposób umotywować dalsze zwolnienie od służby wojskowej, Katharina Kippenberg, kierując się jego sugestią, mianowała go oficjalnym doradcą wydawnictwa i słała doń listy, mogące świadczyć o jego zaangażowaniu w działalność Insel Verlag – istotnie, swe obowiązki Rilke wypełniał z całą sumiennością. Wszelako czynił to wszystko jedynie dla zachowania pozoru. W rzeczywistości bowiem szczere listy, wyrażające prawdziwe myśli i uczucia, z trudem wychodziły spod jego pióra, które stało się ciężkie, w czasach »spływających na mnie niczym ołów«. Gdy w kwietniu doszły go wieści od Ingi Junghans, przebywającej wówczas wraz z mężem w Szwajcarii, iż podjęła ona przekład <em>Maltego</em> na język duński, minął prawie miesiąc, zanim był w stanie wyrazić swą radość z tego »wydarzenia«, dzięki któremu »książka ta zostanie przeniesiona do jej zmyślonej ojczyzny«.</p>

<p>W kwietniu, kiedy Klara zajęta była pracą w Travemünde, Rilke zatroszczył się, by Ruth zamieszkała pod opieką pewnej rodziny w Dachau. Po powrocie Klary postanowili ponownie wybrać się razem w okresie Zielonych Świąt nad Chiemsee; jednakże rzesze ludzi zgromadzonych na stacji odstręczyły Rainera od wyjazdu. Klara i Ruth same wyruszyły w drogę, on zaś miał przyjechać do nich na dzień lub dwa w towarzystwie Weiningerów, którzy znów gościli z wizytą w Monachium. W okolicach Chiemsee poeta mógł zażyć nieco wytchnienia, toteż kiedy tłumy przerzedły, powrócił tam, zatrzymując się tym razem na Herreninsel, gdzie pozostał do końca czerwca. Hausensteinowi, przebywającemu w owym czasie w tamtych stronach, towarzyszyło uczucie, iż Rilke pozostawił na wyspie ślad swej obecności, przesiadując w cieniu platanów, jakie rosły przed starym zamkiem niczym kolumny, czy też wędrując do żeńskiego klasztoru w Seeon. »Świat opromieniał delikatnie głowę tego człowieka; wszak jeszcze piękniejszy był blask, jakim płonął jego duch z oblicza świata.« Najwięcej otuchy dodała mu znajomość z Sophie (Sonią) Liebknecht, pochodzącą z Rosji żoną przywódcy socjalistów, odbywającego wówczas karę czterech lat więzienia za udział w manifestacji pokojowej. W jej towarzystwie poeta doznał uczucia odrodzenia: »w tych dniach znów poczułem się naprawdę sobą« – napisał po jej wyjeździe – »i chociaż wiem, że to dzięki <em>Pani </em>sile, Sophie Borysowna, dzięki Pani czystej żywotności i sile Pani radości sprostałem chwili, w której przebudziłem się do życia, to jednak mogłem wówczas znów zawładnąć sobą, mymi wspaniałymi wspomnieniami i uczuciami mojego serca, uciśnionego i odrzuconego przez obecne czasy. Tak dobrze jest wiedzieć, że wszystko to wciąż jeszcze istnieje, pod płaszczem odrętwienia, w którym żyję.« To nieoczekiwane spotkanie obudziło go – przynajmniej na chwilę – z letargu, w jakim się pogrążył. »Z czasem uświadomiłem sobie, iż to, co mogę dzielić z innymi ludźmi, to jedynie przemijające chwile: spotkania – lecz któż, dostąpiwszy takich spotkań, może się uskarżać, że odmówiono mu łaski prawdziwej łączności z innymi&nbsp;…« Wiersze, jakie Rilke przeczytał Sophie, poruszyły ją do głębi; lecz kiedy jakiś czas potem wyznała mu, iż jest przekonana, że swej drogi wiodącej ku twórczości nie powinien poszukiwać izolując się od świata, lecz zacieśniając z nim żywe więzi, jakkolwiek świat może się mu wydawać odrażający – »Nie będzie Pan już dłużej spoglądać w odbicie własnej twarzy, lecz stanie Pan na twardym gruncie« – potrąciła strunę, na której dźwięk poeta pozostał – i z usposobienia musiał pozostać – obojętny. Posłuchał przynajmniej jej rady, by śledził rozwój wydarzeń przeglądając codzienne gazety; mimo to jednak zdarzenia zewnętrznego świata – jak wyznał Kippenbergowi – nadal pogrążały go w przygnębieniu i zniekształcały jego wewnętrzne doznania.</p>

<p>»W Chiemsee spostrzegłem, jak dobroczynny wpływ może mieć nade mną zmiana otoczenia« – napisał poeta 2&nbsp;lipca w liście do Herthy Koenig, która od pewnego już czasu nalegała, by przyjechał w gościnę do jej posiadłości ziemskiej w Böckel; »wczoraj wymówiłem mieszkanie od 1&nbsp;sierpnia«. Zaczął pakować swoje rzeczy, by przechować je w mieszkaniu Klary, która na resztę lata wyjechała wraz z Ruth do Fischerhude opodal Worpswede. Dalsze petycje wnoszone do konsulatu austriackiego, w których próbował przytoczyć powody całkowitego zwolnienia go od służby wojskowej, nie zostały jeszcze poddane pod decyzję (mimo to Rilke nabrał otuchy, kiedy dowiedział się, iż nawet »kapelmistrz Lehar« oraz pomniejszy pisarz wiedeński Hans Müller zdołali uzyskać zwolnienie na czas trwania wojny ze względu na swą »pracę artystyczną«); stąd też, tak czy owak, będzie musiał w stosownym czasie powrócić do Monachium. 18&nbsp;lipca wyruszył w drogę do Berlina, skąd miał udać się dalej do majątku w Böckel.</p>

<p>4</p>

<p>We wszystkich miastach rozbrzmiewa dźwięk żałobnych dzwonów;</p>

<p>Wszystkie serca napełnia lament,</p>

<p>Każdego dnia słyszę go coraz wyraźniej.</p>

<p>(Iwan Goll)</p>

<p>Rilke zamierzał zatrzymać się w Berlinie jedynie na dwa lub trzy dni, pozostał tam jednak cały tydzień; nie chciał bowiem stracić sposobności, by spotkać Elisabeth Taubmann, artystkę, którą poznał w Meudon w roku&nbsp;1906. Z Marianne Mitford zobaczył się tylko przez chwilę podczas nabożeństwa żałobnego ku czci jej ojca, zmarłego niespodziewanie tydzień wcześniej. Niemniej, w trakcie pobytu w Berlinie poeta mógł odnowić dawne znajomości – z Elisabeth Taubmann, z którą łączyła go nostalgia za Paryżem, z Emilem Orlikiem oraz Sophie Liebknecht. W Kaiser–Friedrich Museum spędził z Sophie kilka godzin wypełnionych »wytężoną wrażliwością i obserwacją (czymś, czego obecnie ledwo mogę się spodziewać przy tej mojej głębokiej apatii)«. Zwiedził także wystawę prac Maxa Liebermanna oraz w towarzystwie Gerharta Hauptmanna wziął udział w uroczystościach z okazji siedemdziesiątych urodzin malarza. W »Freie Sezession« podziwiał też kilka godnych uwagi rzeźb dłuta Georga Kolbe i Renée Sintenis. Były to zatem udane dni – przyznał w liście do Mieze Weininger, skreślonym 24&nbsp;lipca, w dniu wyjazdu do Böckel.</p>

<p>Rilke z radością przyjął zaproszenie Herthy Koenig, aczkolwiek zasłyszane wieści o jej ziemskiej posiadłości – otoczony fosą folwark leżał w nizinnej, wilgotnej okolicy, w cieniu wysokich drzew – nie wzbudzały bynajmniej entuzjazmu. Istotnie, z początku odniósł niekorzystne wrażenie, kiedy spoglądał na spowity deszczem krajobraz; mimo iż Hertha przygotowała dla niego wygodne pokoje, mieszczące się w siedemnastowiecznym skrzydle dworu, to jednak hałas gospodarskich robót dobiegający z podwórza był nie mniej uciążliwy aniżeli zgiełk dziecięcych zabaw, urządzanych przed oknami jego monachijskiego mieszkania. Wszelako przy sprzyjającej pogodzie mógł zażywać ciszy i spokoju przesiadując w parku; wówczas to – jak wyznał w liście do Ingi Junghans, odpowiadając na liczne zapytania dotyczące przekładu <em>Maltego </em>– przenikało go czasem uczucie, iż znów zawitał w nordyckiej krainie, gdyż zdawało mu się, jakoby wiatr powiewał od morza. Zbieranie malin i agrestu, ogrzanych promieniami słońca lub jeszcze wilgotnych od rosy, jakie w obfitości dojrzewały w ogrodzie warzywnym, było dla poety przyjemnością, na którą starczało mu jeszcze sił.</p>

<p>Ów czas wypełniony oczekiwaniem, »aż świat się opamięta«, Rilke poświęcał korespondencji; wiele listów od dawna czekało odpowiedzi, często też przepisywał w nich wiersze dla przyjaciół, między innymi dla Ewy Cassirer i Sophie Liebknecht. Zaabonował <em>Münchner Post</em>, by – jak donosił Sophie – nie pozostać »zupełnym analfabetą nieszczęścia obecnych czasów«; niemniej nie była to droga, którą mógłby powrócić do własnej twórczości. »Przez całe życie nazbyt wiele obcowałem ze słowami, którym można wierzyć&nbsp;… i boję się, iż pewność mych własnych słów, ścisłych i udatnych, uległaby zachwianiu, jeślibym miał wybierać przedmiot mych wypowiedzi spośród natłoku innych słów wątpliwej wiarogodności.« Nie dzięki prasie, lecz ożywionym kontaktom z aktywnymi i mądrymi ludźmi teraźniejszość mogłaby stać się mu bliższa, a jego udręka dobroczynna. »Być może moje nieopisane cierpienie z powodu twórczej niemocy jest moją najściślejszą odpowiedzią na obecną sytuację; wówczas wolę znosić owo cierpienie, niżbym się miał ugiąć w sprawach zasadniczych.« Świat, tudzież życie, mogą być piękne – przyznawał – lecz »ach, nie ludzkość&nbsp;… jej szaleństwo stało się dla nas więzieniem, a poprzez samo to, że zwiemy się ludźmi, zostaliśmy odtrąceni przez naturę w jej jedności«. Tymczasem jednak, śledząc dokładniej bieg wydarzeń, Rilke poczuł, iż zaczyna lepiej rozumieć istotę wojny. Z końcem sierpnia napisał list do Kathariny Kippenberg, w którym – pozostając bez wątpienia pod wrażeniem przemian, jakie zaszły w Rosji po Rewolucji lutowej – dał wyraz swemu przekonaniu, iż ówczesny konflikt był w istocie rozstrzygającą walką dwu znaczących rywali: jeden z nich krótkowzrocznie dbał jedynie o pomniejsze korzyści; drugi natomiast, będąc »partią ludzkości«, miał na celu nieodwracalne przeobrażenie społeczeństwa. »Nigdy w całych swych dziejach ludzkość nie była tak bardzo podatna na przemiany, jak obecnie w tym najstraszliwszym piecu – gdyby tylko dostało rąk czystego rzeźbiarza, byłaby w nich stała się jak wosk.«</p>

<p>W czasie pobytu w Böckel szczególną troską napawała Rainera edukacja Ruth. Klarze zależało, by ich córka nadal mieszkała u swej babci w północnych Niemczech, jako że tamtejsza żywność, zdrowsza i obfitsza aniżeli w Monachium, lepiej służyła jej zdrowiu. Myślała również o prywatnych korepetycjach, dzięki którym Ruth mogłaby ukończyć dwie ostatnie klasy szkoły w przeciągu jednego roku. Jednakże ani ona, ani Rainer – zważywszy ich rozrzutność i brak zapobiegliwości – nie byli w stanie sami opłacić takich lekcji. Dlatego też, jak zawsze, Rilke zwrócił się o pomoc do przyjaciół – najpierw do mieszkającej wówczas w Dreźnie Hedwig Jaenichen–Woermann, która niegdyś w Paryżu otoczyła Marthe tak serdeczną życzliwością; później zaś do Marie–Anne Friedländer–Fuld (Marianne bowiem życzyła sobie, by tak się do niej w owym czasie zwracano). Hedwig odpowiedziała niezwłocznie, przyobiecując im sumę 2000&nbsp;marek; dzięki niej rodzice mogli, począwszy od października, nająć korepetytora dla córki. Kwota ta jednakże stanowiła ledwie połowę potrzebnych pieniędzy. »Baby Friedländer« nie była widocznie skłonna pospieszyć z pomocą, stąd też brakujące fundusze należało pozyskać od innych dobroczyńców. Na szczęście Ewa Cassirer nie wzięła im za złe, iż po raz kolejny prosili ją o wsparcie, i pod koniec roku przekazała dalsze 500&nbsp;marek. Pozostaje rzeczą niewyjaśnioną, w jaki sposób zdołano zgromadzić pozostałą część niezbędnej sumy. Zdumiewa nie tylko gotowość przyjaciół poety, by służyć mu pomocą, lecz również ich niekłamana radość, jaką okazywali, kiedy on przyjmował ją z prostoduszną naiwnością, acz zarazem z niejaką bezwzględnością.</p>

<p>Rzecz to wszakże jeszcze bardziej zdumiewająca, iż w owym czasie tego rodzaju prośby o pomoc były mimo wszystko nieodzowne. Bądź co bądź Rainer i Klara otrzymywali co miesiąc od Insel Verlag godziwą pensję, ponadto przez pierwszych sześć miesięcy roku&nbsp;1916 poeta pobierał żołd, który mimo niskiego stopnia nie mógł być aż tak znikomy. Dodatkowym źródłem dochodu były także honoraria, wypłacane Klarze za zlecone prace. Małżonkowie musieli co prawda opłacać czynsz za swe mieszkania, niemniej oboje korzystali – czasem przez dłuższy czas – z gościnności przyjaciół; Klara spędzała letnie wakacje w Fischerhude, Rainer natomiast przez ponad dwa miesiące przebywał w posiadłości Herthy Koenig. Kierując się odrobiną rozsądku w gospodarowaniu swymi funduszami zdołaliby nie tylko uniknąć długów, lecz byliby również w stanie pokryć dodatkowe wydatki, jak te związane z kształceniem Ruth. Oboje jednak wiedli żywot, który nie skłaniał do przezorności i oszczędności. Życie Rilkego w niczym nie przypominało stylu artystycznej bohemy – zawsze nienagannie się ubierał, cechowało go poczucie smaku i pedantyczna wprost dbałość o swój wygląd; jego codzienne wymagania były nadzwyczaj skromne. Największą wagę przywiązywał do otoczenia, w jakim przyszło mu przebywać; zatrzymywał się tylko w najlepszych hotelach, zważał, by nawet wynajmowane pokoje były umeblowane według jego upodobania, wszystkie swe listy wysyłał jako polecone, nigdy też nie oszczędzał na książkach, które uznał za interesujące – nawet jeśli były to drogie edycje – ani też na prezentach dla przyjaciół. Na wszystko to wydawał pieniądze, jakimi w danej chwili dysponował; kiedy zaczynało ich brakować, zwyczajnie prosił o kolejne sumy, gdyż uważał to za rzecz należną mu dzięki jego powołaniu – i w ten czy inny sposób zawsze, jak w bajce, udawało mu się je zdobyć.</p>

<p>Tymczasem, dzięki gościnności Herthy Koenig, Rilke nie mógł narzekać na brak pieniędzy. Rozważał nawet wyjazd do Berlina, odkładając tym samym termin powrotu do Monachium, gdzie znów zmuszony był szukać nowego mieszkania – miał to być pierwszy krok ku »zimie, jakiej nie można sobie wyobrazić«, na który nie czuł się jeszcze przygotowany. Pod koniec września konsulat w Monachium przesłał mu urzędowe zawiadomienie, iż jego zwolnienie od służby wojskowej pozostaje w swej mocy »aż do odwołania«; nie było zatem istotnego powodu, dla którego musiałby się tam osobiście stawić. Poeta nosił się z myślą, by zwiedzić wystawę prac Pauli Modersohn–Becker, prezentowanych w Hanowerze, a także udać się do Fischerhude na spotkanie z Klarą i Ruth; kiedy jednak 3&nbsp;października zawitał w Berlinie, odstąpił od swych zamiarów. Znalazłszy się w stolicy, mając w pamięci napomnienia Sophie Liebknecht, postanowił poświęcić czas licznym spotkaniom i dyskusjom z ludźmi biorącymi aktywny udział w wydarzeniach, które jak dotąd całkowicie zbijały go z tropu i jednocześnie pogłębiały jego apatię.</p>

<p>Rilke próbował zrozumieć istotę wojny, przeniknąć »ową gmatwaninę, w którą wciąż zaplątuje się tak wiele ludzkich wysiłków, podejmowanych w dobrej wierze, wciąż wikła się w coraz to bardziej nierozwiązalne supły, im bardziej pragnie się z niej uwolnić«. Przysłuchiwał się obradom Reichstagu; jadł obiad w towarzystwie Richarda von Kühlmann, który powróciwszy z placówki dyplomatycznej w Konstantynopolu został mianowany sekretarzem stanu w Ministerstwie Spraw Zagranicznych i podejmował wysiłki na rzecz zawarcia pokoju. Często widywano poetę w klubach, gdzie wiódł rozmowy z ludźmi »o rozmaitych zapatrywaniach i ze wszystkich obozów« – byli wśród nich Karl von der Heydt i Wilhelm Herzog; adiutant cesarza von Moltke; Jacob von Uexküll, Walter Rathenau, a także Fritz Wichert, pełniący w owym czasie obowiązki osobistego sekretarza von Kühlmanna. »Tak bardzo chciałbym, by mnie pouczono, lecz lekcja ta byłaby długa, a uczeń pogrążony w smutku« – Rilke nie był w stanie wyrobić sobie jasnego sądu w tej kwestii.</p>

<p>Większość tutejszych ludzi uważa zapewnienia o pokoju jedynie za pusty frazes; podziwiam instynkt Francuzów, którzy wszelkie następstwa papieskiej noty określają jednym wspólnym zabawnym mianem <em>le Saint–Piège</em>. Szerzy się tutaj wśród ogółu niezwykły pogląd na temat polityki: wiedząc, że ze swej natury nie zawsze może być ona prawa i uczciwa, ludzie dochodzą do szorstkiej konkluzji, iż nieuczciwość jest najlepszą polityką. Jeśli zrozumiemy, że pokój może zapuścić korzenie jedynie w całkowicie odmienionym świecie, świecie, który na nowo uporządkuje swe idee, wówczas, na Boga, stanie się jasne, że czas pokoju jeszcze nie nadszedł. W Berlinie nie można odnieść wrażenia, iżby ktokolwiek był skłonny czy gotów się odmienić.«</p>

<p>Podczas nielicznych wizyt w muzeach, do których zachodził przedpołudniem, Rilke zażywał jedynie krótkich chwil wytchnienia, pragnąc oderwać się od natłoku spotkań, jakie wypełniały cały październik. W trakcie rozmów, które przeciągały się często aż do późnej nocy, daremnie usiłował doszukać się jakiegoś sensu w wypadkach rozgrywających się na scenie politycznej. Nie powinno zatem dziwić, iż ta gorączkowa wręcz bieganina, do której nie nawykł, nadwerężyła jego siły. »Czuję zmęczenie, być może nie bardziej dokuczliwe aniżeli większość spośród tych, którzy tłoczą się w kolejce podziemnej, niemniej nie jestem tak jak oni skłonny, by z mego znużenia czerpać zachętę. Boże, cóż za ścisk i zatłoczenie, a&nbsp;… odstępy pomiędzy ludźmi wypełniają arkusze gazet, jak gdyby całość spakowano i przygotowano, by wysłać w daleką podróż. Lecz dokąd? Ku jakiej przyszłości?« Niemniej, poeta pozostał w stolicy znacznie dłużej, niż z początku zamierzał, zafascynowany możliwością przebywania blisko centrum wydarzeń, »tuż obok tarczy zegara Niemiec«, mimo iż towarzyszyło mu silniejsze niż dotąd uczucie, że nie zdoła pochwycić jakiejkolwiek »nici orientacji«. W liście do Klary, skreślonym z początkiem listopada, donosił, iż ludzie sprawiali wrażenie osłupiałych, zamiast starać się za wszelką cenę wyrwać ze swego położenia. »Zwycięstwa«, choćby najświetniejsze, donikąd nie prowadziły, brakowało wewnętrznej woli znaczących przemian, które są niezbędne, by uratować świat. »Kühlmann&nbsp;… jest z całą pewnością jedynym przewidującym człowiekiem wśród ›rządzących‹&nbsp;… lecz nawet i jemu trudno będzie powziąć rozstrzygające decyzje.«</p>

<p>Dopiero dzięki długim rozmowom z Harrym Kesslerem, prowadzonym w ciągu pierwszych tygodni listopada, Rilkego pokrzepiła nadzieja, iż zdoła wyrobić sobie pojęcie o katastrofie, jaka nawiedziła Europę. Kessler, który po dwu latach służby na froncie otrzymał posadę w ambasadzie w Bernie, lepiej niż ktokolwiek inny spośród przyjaciół poety znał »nasze wcześniejsze życie (mam na myśli Paryż oraz cały ten wspaniały otwarty świat)«. Naznaczony doświadczeniami wojny powrócił on w pewnym sensie do owego wcześniejszego życia, przez co mógł ukazać Rilkemu, w jaki sposób pojednać to, co na pozór nieprzejednane, jak można mimo wszystko pozostać wciąż »tym samym świadomym i czującym człowiekiem«. Jego listy, słane z pól bitewnych, które Rainer miał obecnie sposobność przeczytać, były dla niego »najpotężniejszym i najpewniejszym opisem tego nieprawdopodobnego życia, z jakim się spotkałem, opisem na miarę wielkiego dzieła Tołstoja ›Wojna i pokój‹, niosącym w sobie opanowanie, przytomność umysłu oraz spokój narracji, które wydają się niepojęte w obliczu tak przerażających okoliczności.« Rilke doznał jednakże głębokiego wstrząsu, kiedy z ust Kesslera usłyszał, iż w czasie służby na linii frontu doczekał on chwil o wiele bardziej wzruszających – w ludzkich kategoriach – aniżeli jakiekolwiek inne wcześniejsze przeżycia. Wojnę samą w sobie można potępiać za jej nonsensowność i okrucieństwo, niemniej Kessler odkrył, iż jej poszczególne przejawy kryją w sobie duchowe piękno i objawienia, porównywalne jedynie z doświadczeniami miłości. Sam fakt, że miliony ludzi złożyło w ofierze własne życie, pozostawia przejmujące wrażenie.</p>

<p>Rilke, mniemając, że w czasie pokoju całe swe życie poświęcił własnej pracy, uznał za rzecz niepojętą, iż może istnieć coś bardziej przejmującego aniżeli chwile, jakich doświadczył podziwiając rzeźby Rodina, wzniosłą harmonię dzieł Michała Anioła czy też przedwieczorny krajobraz w Duino. Towarzyszyło mu uczucie, iż surowe oblicze natury, jakie odsłoniło się w czasie ostrego konfliktu, było w rzeczywistości czymś <em>nie</em>naturalnym, obcym prawdziwej istocie człowieka, czymś nietkniętym iskrą »boskości«; poeta przyznawał, że owe potworne wydarzenia mogły być w jakimś sensie nieodzowne, że ich zarodki kryły się w nas samych, mimo to jednak nie potrafił przyswoić sobie tych myśli. Jeśli ów proces był w swej istocie naturalny, to »każda linijka, jaką dotychczas napisałem, jest ułomna i fałszywa«. Elegie, spośród których dwie przeczytał Kesslerowi, zawierały jego »wyznanie«, jakie pragnął był wyrazić już w <em>Maltem</em>; wyznanie, które wszakże zaczęło się urzeczywistniać w momencie wybuchu wojny, i to w sposób zadziwiający samego twórcę – jeśliby tylko zdołałby je ukończyć, wówczas byłby gotów umrzeć. W swym dzienniku Kessler trafnie ocenił Rilkego jako estetę, który nie stronił od żadnej przygody ducha czy formy, któremu jednocześnie brakowało jednak zdolności do podjęcia doświadczeń brutalnej rzeczywistości, jakiej w czasach przewrotu dowiedli inni artyści – Dante, Shakespeare czy Byron. Poeta znalazłby ratunek, »gdyby potrafił przekształcić to doświadczenie wojny w przygodę czysto duchową«.</p>

<p>Wszelako owej drogi, prowadzącej ku ocaleniu, Rilke nie mógł odnaleźć, dopóki trwała wojna. Nie był w stanie – tak jak uczynił to Fritz von Unruh – przemienić »olbrzymiego tworzywa, ugniecionego wraz z czernią«, w postać dzieła sztuki – »z własnych lęków ukształtować rzeczy«, jak wyznał niegdyś Lou Salomé. Kessler spotkał von Unruh w Szwajcarii, gdzie ten leczył bolesną chorobę rąk, jakiej nabawił się pod Verdun. Zwinąwszy swe zabandażowane dłonie w potężne białe pięści Unruh wygłaszał płomienne przemówienia, »całkiem jak rewolucjonista i zarazem jak oficer&nbsp;… pełen żołnierskiego entuzjazmu i takiegoż przekonania, jednocześnie zaś wewnętrznego buntu przeciw nieludzkiemu zachowaniu człowieka«. Rilke doceniał znaczenie jego ekspresjonistycznego dramatu <em>Ein Geschlecht</em>, wystawionego w owym czasie na scenie w Berlinie; »przerażająca książka, równie przerażająca jak obecne czasy«. Kiedy w Rosji i Włoszech następowały po sobie doniosłe wydarzenia, poeta potrafił jedynie trwać nadal w nieświadomości, wspólnie z ogromną rzeszą »tych, którzy tkwili w samym ich centrum« (»nikt nie może narzekać na brak nowych zajść – lecz dojrzeć ich prawdziwe <em>oblicze</em>&nbsp;… któż jest w stanie?«), i wciąż wieść żywot estety, niezdolnego do przyswojenia otaczającej go rzeczywistości.</p>

<p>W trakcie pobytu w Berlinie, mimo nawału spraw, nie brakowało jednak okazji, by odpocząć od problemów polityki i wojny. W galerii »Sturm«, stojąc przed płótnem Chagalla <em>Moi et la village</em> (i zerkając na nie – jak wspominał Walter Mehring – niczym jakiś markiz z powieści epoki rokoka), Rilke odkrył w sobie »narastające zrozumienie« dla dzieła tego modernisty, którego tematyka wielce różniła się od »brutalności« pozostałych wystawionych prac. Wraz z Gerhartem Hauptmannem przyglądał się próbie generalnej jego sztuki <em>Winterballade</em>, w przeciągu listopada spędził też niejeden wieczór w towarzystwie dramaturga i jego żony. Podziw wzbudziły w nim rzeźby wówczas jeszcze mało znanej artystki Renée Sintenis; do jej atelier w Wannsee regularnie przyprowadzał swych przyjaciół, między innymi Herthę Koenig. W rzeczy samej, Berlin zdawał się pełen przyjaciół – zarówno tam osiadłych, jak i bawiących w stolicy przejazdem; poeta nie chciał ominąć sposobności, by ich spotkać i ofiarować im egzemplarze sonetów Louize Labé, które dopiero co ukazały się drukiem. Thankmar von Münchhausen służył mu jak oddany »adiutant«, układając spotkania i przedstawiając go licznym dostojnikom i luminarzom.</p>

<p>W październiku Rilke spędził niezapomniany wieczór; otóż Otto von Taube zaprosił go na spotkanie do okazałej rezydencji gubernatora Brandenburgii Joachima von Winterfeldt, który z dumą poparł swym nazwiskiem podanie o zwolnienie poety z obowiązku służby wojskowej. Rozmowa dotyczyła głównie artysty Götza von Seckendorff, poległego w walce w roku&nbsp;1914; jego prace – Rilke zobaczył je wówczas po raz pierwszy – pozostawały pod silnym wpływem malarstwa El Greca i wykazywały zadziwiające pokrewieństwo z utworami poety. Wśród przybyłych gości znajdował się młody przyjaciel artysty, Bernhard von der Marwitz, którego rok później miał spotkać podobny los. Głębokie wrażenie wywarły na nim wiersze, recytowane przez Rainera w trakcie wieczoru – »Wskrzeszenie Łazarza« (»Auferweckung des Lazarus«), »Zstąpienie Chrystusa do piekieł« (»Christi Höllenfahrt«), »Pasterze« (»Die Hirte«) oraz »Oda do Bellmana« (»Ode an Bellman«). Długo po północy – Marwitz zanotował w dzienniku – Rilke opowiedział epos o Gilgameszu, »zaklinając we wspaniałe słowa obrazy dawnej poezji&nbsp;… Był to wiatr, szybujący wysoko ponad ziemią. Jakże nieliczni go czują, gdyż dostrzegają jedynie zieleń drzew, nie zaś ducha, który w górze porusza ich listowiem.« Chociaż obaj spotkali się ten jeden jedyny raz i wymienili ledwie kilka listów, nim Marwitz zginął we wrześniu roku&nbsp;1918, to jednak jego śmierć była dla Rilkego jednym z najdotkliwszych ciosów wojny. Zdawało mu się – jak wyznał później do liście do von Winterfeldta – iż w tym młodym poecie zdoła pozyskać sobie prawdziwie bliskiego przyjaciela, niemniej odmówiono mu tego przywileju. Było to dlań tym ważniejsze, że »niewielu mężczyzn szukało bliskiego kontaktu ze mną&nbsp;… Jeśli istnieje jakaś przyszłość niemieckiej młodzieży, to musi się ona opierać na podobnym jemu światopoglądzie«. </p>

<p>Rilke składał czasem wizyty Wandzie Landowskiej, wirtuozce klawesynu, którą poznał przed laty w Paryżu; jej muzyka wyczarowała przed nim »ów dawny, inny świat«, w którym tkwiły »korzenie i pędy wszystkich mych dzieł«. Przejmujące wspomnienia wywołała wieść o śmierci Rodina, która nastąpiła 17&nbsp;listopada. Poeta nie wiedział, jakie wrażenie wywarłaby na nim ta wiadomość w zwyczajnych okolicznościach – zwierzał się Klarze; być może nadeszłaby ona niczym pojednanie, »teraz owładnęło mną przemożne zażenowanie, iż&nbsp;… za nienaturalnym, straszliwym murem wojny znikają nam z oczu, któż wie dokąd, te czyste postacie – Verhaeren, Rodin, przyjaciele tak wielcy w swej mądrości&nbsp;… przenika mnie tylko jedno uczucie – iż kiedy rozwieje się przerażający dym, ich już tu nie znajdziemy, nie będą oni w stanie wspomóc tych, którzy muszą odbudować świat&nbsp;…« Odpowiadając na list Sidie, która z końcem miesiąca przesłała mu wyrazy współczucia, wspominając przy tym ich pierwsze spotkanie w Meudon w kwietniu roku&nbsp;1906, Rilke napisał: »Któż tak jak Pani mógłby odgadnąć i wyrazić to, jakie znaczenie miała dla mnie ta wiadomość&nbsp;… do tego wszystkiego, co każe mi milczeć, doszła teraz śmierć drogiego, mądrego przyjaciela, niczym jeszcze jedna niemota&nbsp;… coraz mocniej zaciskam powieki, by nie utracić z oczu owego wewnętrznego środka, w którym wszystko to znajdowało prawdziwe i wspaniałe uzasadnienie.«</p>

<p>W liście Sidie dała wyraz swemu zatroskaniu jego sytuacją materialną, słusznie przypuszczając, iż – jak zawsze – brakowało mu pieniędzy. Rainer doniósł jej, że wkrótce powróci do Monachium i spróbuje wyszukać sobie jakieś mieszkanie, w którym mógłby odpocząć, z dala od zgiełku życia towarzyskiego Berlina; jeśli Sidie zdołałaby wspomagać go co miesiąc pewną sumą, byłaby to dlań nieoceniona pomoc w trakcie najgorszych zimowych miesięcy. Poeta wspomniał również, iż rozważa możliwość wyjazdu do Szwajcarii. Austriackie Ministerstwo Spraw Zagranicznych finansowało podróże z odczytami uznanych autorów, które miały prezentować jego oficjalne stanowisko w krajach neutralnych. Hofmannsthal gościł w Szwecji i Szwajcarii, Stefan Zweig wyruszył właśnie do Berna; także do Rilkego – jak sam informował Zweiga we wrześniu – zwrócono się w tej sprawie, jednakże poeta dowiedział się, iż »w mojej sytuacji« (to znaczy w oczekiwaniu na ostateczne zwolnienie z armii) nie było rzeczą wskazaną »występować z jakimikolwiek propozycjami podróży«. Myśl ta wszelako powróciła, kiedy Rilke, uwolniony już od służby, przebywał w Berlinie; o podróży do Szwajcarii rozmawiał też z Kesslerem i Hofmannsthalem. Gdyby był gotów oddać się na usługi tego rodzaju propagandzie, nie ulega wątpliwości, iż taką decyzję powitano by z zadowoleniem; jednakże poeta nie był skłonny tak drogo okupić swej wolności, jakkolwiek rad porzuciłby ową duszną atmosferę »niemieckiej izby« i udał się w daleki świat, jaki znał wcześniej. 3&nbsp;grudnia, odpowiadając na list pewnego wielbiciela jego <em>Księgi godzin</em>, wyznał rozgoryczony: »Nie żyję własnym życiem&nbsp;… czuję się odtrącony i opuszczony, lecz nade wszystko zagrożony przez świat, który był w stanie pogrążyć się bez reszty w tak absurdalnym zamęcie; albowiem te lata winny były, musiały stać się <em>moimi</em>, w większej jeszcze mierze aniżeli poprzednie, latami dokonań …« W roku&nbsp;1914 rozważał myśl, by znów, po dziesięciu latach nieobecności, powrócić do Szwecji; »gdybym był to uczynił i przetrwał tam najgorszy czas tego smutku świata.«</p>

<p>Poeta udał się zatem do Monachium, aczkolwiek – jeśliby nie mógł tam znaleźć stosownego mieszkania – nie wykluczał możliwości wyjazdu do Szwajcarii; istotnie, wciąż zasięgał języka w tej kwestii. Długie tygodnie pobytu w Hotel Esplanade pochłonęły prawie wszystkie oszczędności, jakie zdołał odłożyć dzięki gościnności Herthy Koenig. Mimo to nie omieszkał zarezerwować dla siebie miejsca w wagonie sypialnym, którym 9&nbsp;grudnia miał wyruszyć do Monachium, a także pokoju w Hotel Continental, gdzie zamierzał się zatrzymać do czasu, nim uda mu się wynająć odpowiednie mieszkanie. Na szczęście Kippenberg, przebywający znów na urlopie, miał dla niego dobre wieści na temat sprzedaży jego książek; nie tylko przekazał mu dodatkową sumę z okazji zbliżających się Świąt Bożego Narodzenia, lecz również zaproponował podwyższenie w nowym roku wypłacanej mu co miesiąc pensji o sto marek. Hertha Koenig, powodowana rozsądkiem, podarowała mu w urodzinowym prezencie pieniądze i wyraziła gotowość służenia dalszą pomocą; nadmieniła także (po niejakim wahaniu), iż może zamieszkać w części jej apartamentu, jaki niedawno wynajęła przy Leopoldstraße. Rilke wszakże – jak sam wyznał – potrzebował niewielkiego, lecz osobnego mieszkania, które mimo wszystko z pewnością zdoła wyszukać w zatłoczonym mieście; dlatego też ośmielił się zaproponować, by miast gościnności ofiarowała mu co miesiąc pewną sumę lub też pomogła umeblować pokoje. Jednocześnie zapewniał ją, iż nie zamierzał dogadzać własnym kaprysom czy pobłażać sobie, kiedy zdecydował się pozostać w hotelu Continental, zamiast wynająć niedrogi pokój w pensjonacie; nie był po prostu w stanie znieść zimna, niewygody oraz natręctwa nowych sąsiadów, »a moje przygnębienie, wystarczająco już wielkie, przygniotłoby mnie doszczętnie, gdyby znów spotkały mnie drobne przykrości.&nbsp;… W najgorszym razie, jeśliby również wyjazd do Szwajcarii okazał się niemożliwy, byłbym zmuszony prosić, by znów zabrała mnie Pani do swej posiadłości w Böckel.«</p>

<p>Minęły cztery miesiące, zanim udało się znaleźć przynajmniej tymczasowe rozwiązanie; miesiące, w ciągu których poeta nie zdołał jednak otrząsnąć się z przygnębienia. Podjęte w Berlinie starania, by nabrać zrozumienia dla polityki i wojny, sprawiły, iż poczuł »pustkę« i wciąż – jak twierdził – trwał w nieświadomości. Co prawda nadal z uwagą śledził bieg wydarzeń przeglądając codzienne gazety, niemniej wyciągał wnioski kierując się raczej własnym instynktem i ślepym dążeniem do pokoju aniżeli poddając je chłodnej i wnikliwej ocenie.</p>

<p>Wieści o wybuchu Rewolucji Październikowej w Rosji wydały się Rilkemu niczym błysk światła rozpraszający ciemności. »Rosja, ze swym nieskończonym poświęceniem, stanie się być może jedynym krajem, który swe ofiary ponosi dla prawdziwie ludzkich celów, podczas gdy inni czynią to mając na względzie wyłącznie własne szalone dążenia i ambicje – jedynym krajem, gotowym na wskroś się odmienić, a tego przecież będzie teraz potrzeba.&nbsp;… Cóż to muszą być za ludzie, którzy tryumfują nad światem, co jeszcze nie uznaje humanitaryzmu za podstawową zasadę życia.« Boże Narodzenie, spędzone w pokoju hotelowym, nie byłoby świętem – napisał do Kathariny Kippenberg – gdyby nie myśl o »wspaniałej Rosji«, kraju, który znów mógł rozpoznać w słowach manifestu Trockiego, skierowanego do »utrudzonych, uciemiężonych i zbroczonych krwią ludów Europy«. Jednakże w trakcie rokowań pokojowych w Brześciu litewskim, mimo zaufania, jakim darzył von Kühlmanna, powstało w nim podejrzenie, iż nadzieje na zawarcie pokoju zostaną obrócone wniwecz wskutek »ustawicznych błędów« ze strony Niemców. Otuchą napełniały go pojawiające się od czasu do czasu »przemyślane opinie doświadczonych obserwatorów«, jak księcia Alexandra Hohenlohe, wyrażone w jego artykułach dla <em>Neue Zürcher Zeitung</em>, »całkowicie zgodne z moimi przekonaniami, zrodzonymi ze ślepego przeczucia« – głosy te wszakże zdawały się przebrzmiewać bez echa.</p>

<p>Rilke z niezwykłym zapałem pragnął służyć pomocą przy okazji organizowanych w owym czasie akcji humanitarnych – osobiście, a także za pośrednictwem Insel Verlag, odpowiedział na apel Hermanna Hesse o zbiórkę książek dla niemieckich jeńców przetrzymywanych we Francji, a także aktywnie poparł zamysł Herthy Koenig, by żywność pochodzącą z jej własnego folwarku oraz innych majątków ziemskich w kraju przekazywać bezpośrednio monachijskiej biedocie. Jednakże jego pesymizm wzmógł się w obliczu »biednej przyszłości oddanej w ręce ludzi, przyszłości, która niczym przetopiony dzwon nigdy już nie zadźwięczy w przejrzystym powietrzu pogodnego poranka«. Wieść o śmierci Stauffenberga, jaka nadeszła pod koniec lutego, zwróciła jego myśli ku nieukończonym Elegiom, które wzbudziły podziw zmarłego przyjaciela. Z uczuciem coraz silniejszej tęsknoty wyglądał chwili, kiedy pogrążywszy się bez reszty w samotności będzie mógł cykl ten ukończyć.</p>

<p>10&nbsp;marca, tydzień po podpisaniu traktatu w Brześciu litewskim, Rilke napisał niespodziewanie do Walthera Rathenau, zapytując wprost, czy mógłby zamieszkać w Schloss Freienwalde – jego posiadłości w Brandenburgii, by tam »odsunąć się na kilka miesięcy od ludzi, gazet oraz całego bagażu obecnych czasów i schronić się w sielskiej samotności, z dala od wszelkich spojrzeń«. Innymi słowy, tęsknił za otoczeniem, w jakim przebywał ongiś w Duino, »kiedy to zrodziły się tak wspaniałe owoce«. Dla poety – jak sam wyznał nieco później – rzeczą najwyższej wagi było odzyskać »po tych czterech latach zniechęcenia ową niegdysiejszą, radosną pewność siebie.&nbsp;… Kto nie może z pożytkiem uczestniczyć w wydarzeniach bez miary, ten winien walczyć w imię owej duchowej ciągłości, której przy końcu wszyscy znowu zapragną«. Rathenau okazał co prawda zrozumienie, niemniej nie był w stanie spełnić jego życzenia. Miało jeszcze upłynąć sporo czasu, nim Rilke odnalazł miejsce odpowiadające jego wymaganiom – choć skromne w zamysłach, w rzeczywistości jednak niezwykle trudno było je zaspokoić.</p>

<p>Tymczasem w kwietniu poeta wyszukał sobie stosowne mieszkanie w Monachium. W trakcie pewnego spotkania dowiedział się przypadkiem, iż konsul austriacki zamierzał po swym ślubie opuścić trzypokojowy apartament przy Ainmillerstraße oraz wymówić służbę austriackiej gospodyni. Z okien mieszkania, mieszczącego się na czwartym piętrze, rozpościerał się daleki widok ponad dachami, sięgający aż do kościoła św. Urszuli; wszystko to nabierało »kolorytu z lekka italskiego, jakby to były intarsje z marmurowych odłamków, które niegdyś podróżni przywozili z Florencji«. Mimo iż miejsce to leżało bliżej centrum miasta aniżeli siedziba przy Keferstraße, to jednak wydawało się cichsze i spokojniejsze. W każdym razie Rainer miał znów własne cztery ściany, jakkolwiek zaledwie kilka przedmiotów, którymi mógł je umeblować. Nieocenioną pomoc okazała Hertha Koenig, nie tylko odkupując nieliczne sprzęty, pozostawione przez konsula, lecz także oddając do dyspozycji parę własnych mebli. W kwietniu Rilke poświęcił sporo czasu Katharinie Kippenberg, która przybyła do Monachium z zapowiadaną od dawna wizytą – również ona służyła radą przy urządzaniu pokoi, a później przysłała mu nawet pościel oraz sprzęty kuchenne; ostatecznie 7&nbsp;maja poeta mógł wprowadzić się do swego nowego mieszkania.</p>

<p>Rilke nie zdołał tam wprawdzie całkowicie odizolować się od świata, niemniej poczynił »mały, widzialny krok naprzód«; nie brakowało mu również – jak wyznał Katharinie – »wdzięczności i zdecydowania«. Na jego biurku leżały już stronice zapełniające się słowami przekładów z Michała Anioła. Wiadomość, iż poeta, po długiej zimie pełnej narzekań na bezdomność, wreszcie zamieszkał u siebie, przyniosła Kippenbergom niemałą ulgę i wzbudziła nadzieję, iż powróci on do własnej twórczości. Dlatego też nadal chętnie służyli mu pomocą materialną. Z początkiem lipca Rilke otrzymał paczkę zawierającą ryż, mąkę oraz inne artykuły spożywcze – coraz trudniej osiągalne w owym czasie w Niemczech; wydawca przesłał mu również dodatkową sumę tysiąca marek, przeznaczoną na pokrycie kosztów urządzenia mieszkania. Niemniej, Katharina – jak wspominała później – dostrzegła przygnębienie malujące się na twarzy poety, zatopionego w żywej na pozór rozmowie z przyjaciółmi. Być może lepiej niż mąż zdawała sobie sprawę, iż wciąż odległa była owa wytęskniona chwila, kiedy Rilke zdoła stopić »postrzępione fragmenty« swego poetyckiego istnienia. Póki przebywał w Niemczech, odcięty od szerokiego świata, który niegdyś był mu domem, nie należało się raczej spodziewać, by zebrał się w sobie, nawet jeśli mógł zażywać wygód w swym nowym mieszkaniu. Wciąż wiódł życie, jak gdyby jego tętnice uciskała jakaś opaska – napisał pod koniec maja w liście do pewnej przyjaciółki, przepraszając za swe długie milczenie – »wszelka wypowiedź jest niczym krążenie, we mnie zaś nic nie krąży (od tak dawna!), nic ze mnie nie wypływa«. Kościół św. Urszuli bez swych dzwonów – przetopionych na amunicję – odzwierciedlał całkowitą pustkę w sercu poety.</p>

<p>Zmiana mieszkania nie była dlań mało znaczącym epizodem – napisał w maju w liście do matki – niemniej nadeszła w stosownej chwili. Swoim zwyczajem nie szczędził wysiłku, by w odpowiedni sposób umeblować pokoje; odczuwał też dziecinną wprost radość, kiedy pokazywał je przyjaciołom (aczkolwiek nie sprzyjało to poszukiwaniu upragnionej samotności). W okresie wojny Rilke posiadał w Monachium niezwykle liczne grono znajomych – z tego właśnie powodu Hertha Koenig wahała się, czy powinna dzielić z nim swe ciche mieszkanie. Nie mogła też wyjść ze zdziwienia, gdy poeta, porwany entuzjazmem dla jej akcji dobroczynnej, przedstawił ją w styczniu niezależnemu socjaliście Kurtowi Eisnerowi, żarliwemu rewolucjoniście, którego wkrótce potem uwięziono za udział w strajkach o »pokój bez aneksji«. »W gruncie rzeczy, dla Rilkego <em>każda</em> osoba miała jakiś rys, jakąś cechę, cokolwiek, co zdawało mu się ważne, a przynajmniej godne uwagi. Wszyscy byli dlań ludźmi, równymi w jego oczach.«</p>

<p>Ktokolwiek zwrócił się do niego – on zawsze gotów był służyć pomocą. Długie godziny spędzał czytając choremu przyjacielowi, wystarał się o pracę dla Mii Mattauch u swego księgarza, organizował też spotkania w doborowym towarzystwie (Hertha Koenig chętnie oddawała mu wówczas do dyspozycji swój »pokój Picassa«), w czasie których czytano utwory mniej znanych poetów, między innymi Alfreda Wolfensteina i Richarda Scheida. Kontakty Rilkego z Eisnerem i Sophie Liebknecht tudzież z pisarzami o liberalnej orientacji jak Annette Kolb, Wilhelm Herzog czy Friedrich Wilhelm Förster, a także zainteresowanie liryką ekspresjonistów odzwierciedlały być może jego instynktowne przeczucie, iż koniecznością stało się w owym czasie radykalne przeobrażenie społeczeństwa. Nie widział wszakże – jak wyznał Walterowi Rathenau – miejsca dla siebie pośród tych, którzy mają wpływ na bieg wydarzeń; czekając, aż okoliczności pozwolą mu podjąć na nowo własną twórczość, mógł jedynie przyjąć postawę biernego obserwatora.</p>

<p>Pod koniec maja Phia przesłała synowi telegram z Wiednia, w którym gratulowała mu »odznaczenia« – wiadomość ta wprawiła go w zdumienie, póki nie wyjaśnił jej hrabia Hartenau, przebywający w Monachium w austriackim poselstwie. Spotkał on Rilkego przypadkiem u fryzjera i doniósł o przyznaniu mu Krzyża Rycerskiego Orderu Franciszka Józefa. »Nie mam pojęcia, jaką wówczas zrobiłem minę« – wyznał odpowiadając na list Ruth – »gdyż zaraz potem fryzjer zeskrobał wraz z mydłem&nbsp;wyraz mojej twarzy&nbsp;… Gdyby oceniać podług emocji, mogłabyś mniemać, iż to babcia Phia otrzymała ten order«. Rzecz to znamienna dla Austrii (wszak i zrozumiała w ówczesnej sytuacji, kiedy narastało tak wiele spraw nie cierpiących zwłoki), iż dopiero miesiąc po zakończeniu wojny przesłano poecie oficjalne zawiadomienie oraz przyznany mu order. W starannie zredagowanym piśmie, wraz z którym odesłał odznaczenie, Rilke wyjaśnił, iż już w chwili, kiedy dotarła doń owa wiadomość, pragnął odmówić przyjęcia orderu, jako że »zawsze zdecydowanie unikałem wszelkich wyróżnień«; wszelako nie miał wówczas prawa tego uczynić jako osoba formalnie podległa wojskowemu regulaminowi. Obecnie zaś, mogąc postępować zgodnie z własnymi przekonaniami, pragnął uczynić to oficjalnie. »Niżej podpisany« podkreślał, że jego decyzja w żadnym razie nie świadczyła o braku szacunku z jego strony; »odmawiając miał na względzie jedynie zachowanie własnej prywatności i unikanie rozgłosu, do czego czuje się zobowiązany gwoli swej pracy artystycznej«. Bez wątpienia szczere to myśli, niemniej powodowała nim również niechęć, jaką od dawna żywił do Austrii jako państwa oraz jego instytucji, a także do austriackiej mentalności; niechęć zrodzona bynajmniej nie tylko z doświadczeń dzieciństwa i młodości oraz krótkiego okresu służby wojskowej w roku&nbsp;1916.</p>

<p>Przez całe lato Rilke wiódł na pozór pracowite życie, mimo to jednak nie potrafił powrócić do swej poetyckiej twórczości; nawet prowadzenie korespondencji wymagało niezmiernego wysiłku, by »poruszyć piórem«. Zmęczony życiem towarzyskim Monachium, tęsknił za zmianą otoczenia, która – jak wyznał Marie–Anne – dla takiej »zmysłowej natury« jak on była zawsze najwłaściwszym sposobem usunięcia wewnętrznych zatorów. Obawiając się, iż długie przebywanie w domu mogłoby jeszcze bardziej utrwalić jego »skostnienie«, wciąż rozmyślał o cichym schronieniu w wiejskiej okolicy. Jeśliby nawet nie istniało już drugie Duino, z całą pewnością udało by się znaleźć jakąś przytulną willę. Wczesne nadejście jesieni, pory roku, która w przeszłości często była źródłem inspiracji do pracy, tym razem nie przyniosło żadnej zmiany. »Mój młyn stoi w bezruchu« – napisał 6&nbsp;września w liście do Marie Taxis – »piękny strumień, który go napędzał, przemienił się w lód«.</p>

<p>Jeśli Rilke nie potrafił już dłużej być poetą, mógł przynajmniej grać jego rolę. Pod koniec miesiąca otrzymał anonimowy list, napisany przez młodą studentkę i obiecującą aktorkę Else Hotop, która od dawna go podziwiała; jej dom rodzinny stał przy Keferstraße. Wyszukawszy nowy adres poety, ośmieliła się wyznać świątobliwemu autorowi <em>Księgi godzin</em> swój smutek, iż »jego dusza została uwięziona za murami zewnętrznej formy«. List podpisanym był samym tylko imieniem »Elya«; niemniej Rilke dobrze znał tę postać. Widział bowiem jej występy w roli księżniczki o tymże imieniu w inscenizacji średniowiecznej sztuki o św.&nbsp;Grzegorzu, jaką jej trupa wystawiała wczesnym latem. W przeciągu tygodnia przełamała ona swą nieśmiałość i przyjęła zaproszenie poety; wkrótce potem chodzili razem na koncerty i spotykali się regularnie w jego mieszkaniu. Else nie pragnęła niczego więcej, niż tylko usiąść u jego stóp, sycić uszy jego słowami i towarzyszyć mu czasem przy skromnej kolacji. Dzięki bezpretensjonalności i prostocie, mimo sentymentalnego tonu swych listów, Elya Nevar – tak bowiem brzmiał jej pseudonim artystyczny – przyniosła mu bodaj najwięcej pociechy i ukojenia spośród wszystkich kobiet, jakie napotkał w życiu – niczym obłaskawiony ptak rozweselający dni więzionego człowieka. »Kiedy myślę o Tobie« – wyznał jej w liście, skreślonym 4&nbsp;października – »widzę nas oboje, jak we śnie, klęczących obok siebie.«</p>

<p>Myśl o ucieczce ze swego »więzienia« wciąż nie opuszczała poety. Chociaż z Wiednia nie nadeszła jeszcze żadna oficjalna wiadomość, to jednak prawdopodobnie wyrażono by zgodę na jego wyjazd do Szwajcarii. Rilke sądził, iż ocalić może go jedynie »prawdziwa podróż, inne powietrze i krajobraz, nowe kontakty z ludźmi«. Kippenberg, opuściwszy na dobre okupowaną Belgię, odwiedził go pod koniec sierpnia, udając się w krótką podróż służbową do Szwajcarii. Po powrocie wydawca usilnie nalegał, by Rainer, skoro tylko otrzyma paszport, wyruszył do Ouchy lub Morges na Jeziorem Genewskim, deklarując przy tym, iż gotów jest przekazywać mu na ten cel po 1000&nbsp;marek miesięcznie. Choć Rilke byłby chętnie wyzyskał te nieoczekiwane fundusze do »stworzenia sobie jakiegoś bezpiecznego i bardziej trwałego schronienia«, które – jak otwarcie wyznał swemu przyjacielowi – lepiej odpowiadałoby jego wymaganiom, niemniej przyznał, iż tymczasem wyjazd do Szwajcarii wydawał się najlepszym rozwiązaniem; obiecał również, że postara się przezwyciężyć wszelkie biurokratyczne przeszkody.</p>

<p>To zaś nie powinno przysporzyć mu większych trudności. Pewne cieszące się uznaniem towarzystwo literackie z Hottingen niedaleko Zurychu zaprosiło poetę na wieczór autorski. Przebywająca wówczas w Szwajcarii Sidie Nádherný ofiarowała mu gościnę na tak długo, jak tylko tego pragnął; Kippenberg zaś przesłał mu z końcem września pierwsze tysiąc marek. Jednakże pomniejsze formalności, jak zezwolenie na wyjazd, pod presją wydarzeń zostały usunięte na dalszy plan; oczekując na ich załatwienie, Rilke zaczął się wahać. 13&nbsp;października, odpowiadając na list Junckera, który zapraszał go do prezentacji swych wierszy w galerii sztuki, otwartej przez wydawcę przy jego berlińskiej księgarni, napisał: »Zdaje mi się, iż tej jesieni i zimy, kiedy wszystkie rzeczy ważą się w sposób tak przerażający&nbsp;… nie powinienem rozmyślać o podróżowaniu, w każdym razie nie do Berlina.«</p>

<p>Po niepowodzeniach letniej ofensywy Niemiec i zwycięstwach aliantów na froncie zachodnim wojna znalazła się w decydującym stadium – we wrześniu padła Bułgaria, a wojska włoskie napierały na oddziały austriackie nad Piavą. Chociaż prośba Niemiec o zawieszenie broni, sformułowana 3&nbsp;października, po mianowaniu księcia Maksymiliana Badeńskiego kanclerzem Rzeszy, nie została jeszcze oficjalnie przedstawiona, niemniej wieść o tym obiegła już cały kraj; Rilke mógł dostrzec coraz bardziej wyraźne oznaki załamania się frontu ojczyźnianego zarówno w Niemczech, jak i Austrii. Należał co prawda do tych, którzy nie potrafili »z pożytkiem uczestniczyć« w wydarzeniach, w żadnym jednak razie nie pozostawał obojętny wobec ogólnego poruszenia, jakie zapanowało wśród mieszkańców Monachium. W ostatnich dniach października, kiedy to w całych Niemczech narastały niepokoje, zaś Monarchia Austro–Węgierska chyliła się ku upadkowi, poeta był obecny na licznych zgromadzeniach i demonstracjach, jakie odbywały się często w piwiarniach, hotelach oraz na otwartej przestrzeni Theresienwiese, miejscu obchodów dorocznego święta piwa. Pomimo rozbieżności zdań i poglądów ich uczestników zaczęły zaznaczać się wówczas wyraźne tendencje rewolucyjne. W trakcie manifestacji dało się słyszeć wystąpienia socjalistów niezależnych – Eisnera, zwolnionego niedawno z więzienia, oraz Edgara Jaffé, którego Rilke również poznał osobiście; anarchisty Ericha Mühsama; profesora Maxa Webera, filozofa i socjologa z Heidelbergu; socjalisty Erharda Auera, reprezentanta umiarkowanej linii, wyznaczonej przez Friedricha Eberta, który wkrótce potem miał objąć po księciu Maksymilianie urząd kanclerski.</p>

<p>Niezależne i neutralne stanowisko Rilkego wobec zaistniałej sytuacji sprawiło, iż w jego mieszkaniu gościły licznie osobistości prezentujące rozmaite poglądy i zapatrywania; wszyscy pragnęli słuchać słów człowieka, którego odraza do wojny była powszechnie znana. Nie ulega wątpliwości, iż w owych burzliwych dniach sympatia poety skłaniała się ku rewolucji, jakkolwiek zastrzeżenia budził w nim sposób, w jaki ideały te kształtował niepohamowany temperament Bawarczyków. Po czterech latach, przeżytych w jaskrawym świetle wojennej pożogi – napisał – »wszelka jasność tak bardzo przyblakła i pociemniała, iż teraz przygasająca wojna pozostawi nas pośród najbardziej zatrważającej ciemności, jeśli lud, co znosi swą niedolę, nie roznieci innego potężnego płomienia, którego iskry padają już tu i ówdzie na brzegi ludzkich mas.« Podczas spotkania, jakie odbyło się 4&nbsp;listopada w Hotel Wagner, Rilke słuchał Jaffé’go, Webera i Mühsama, przemawiających do tłumu zgromadzonych, wśród których znajdowali się również byli żołnierze oraz studenci.</p>

<p>Chociaż wokół stołów i pomiędzy nimi siedziała tak liczna rzesza ludzi, iż kelnerki musiały przedzierać się przez tłum niczym czerwie toczące drzewo, to jednak atmosfera nie była wcale duszna i uciążliwa; ledwie czuło się opary piwa i tytoniu, czy panujący w sali zaduch – tak ważne stało się to, i tak wówczas zrozumiałe, że można było wreszcie wypowiedzieć te słowa o rzeczach, których godzina nadeszła, a najprostsze i najbardziej słuszne z nich przyjęte zostały przez wielką ciżbę ciężkimi, hucznymi brawami. Niespodziewanie wszedł na trybunę młody pobladły robotnik i przemówił w te proste słowa: ›Czy to Pan, lub Pan, lub Pan, czy Wy prosiliście o rozejm?&nbsp;… Zdobądźmy więc radiostację i powiedzmy, my zwyczajni ludzie do tych zwyczajnych ludzi po drugiej stronie – oto wkrótce zapanuje pokój.‹ Nie łudzę się, iż należycie powtórzę jego słowa. I nagle, kiedy to rzekł, coś mu się przytrafiło, i ze wzruszającym gestem w stronę Webera, Quidde’a i pozostałych uczonych stojących wraz z nim na podium, ciągnął: ›Tutaj, panowie profesorowie znają francuski, oni pomogą nam dobrze wyrazić nasze myśli.‹ To wspaniałe chwile, a przecież tak rzadkie właśnie w Niemczech.</p>

<p>Dla Rilkego były to dni wypełnione »patrzeniem, słuchaniem, lecz przede wszystkim nadzieją« – nadzieją, iż prawda ostatecznie przezwycięży zinstytucjonalizowane kłamstwo lat wojny. Idea ta przyświecała – jak się zdaje – także i Eisnerowi. Kiedy Rainer opisywał przebieg spotkania w Hotel Wagner w liście do Klary, przebywającej wówczas w Fischerhude, na Theresienwiese urządzono 7&nbsp;listopada olbrzymią manifestację pokojową. Po opuszczeniu placu przez grupę SPD pod wodzą Auera, tłum zgromadził się wokół Eisnera, rwąc się do czynu. Przed wieczorem, przypuściwszy atak na koszary Maksymiliana&nbsp;II., lud wdarł się do centrum miasta, gdzie obalił legalne władze. Eisner – ku swemu zdziwieniu – znalazł się na czele tymczasowego rządu Republiki Bawarskiej, utworzonego w budynku parlamentu i opartego na radach robotników, żołnierzy i chłopów. Kiedy okupowano pozostałe budynki urzędów publicznych oraz redakcje gazet, czerwona flaga powiewała już na bliźniaczych wieżach Frauenkirche; Ludwik&nbsp;III. wraz z rodziną królewską Wittelsbachów uszedł ze stolicy pod osłoną nocy.</p>

<p>Jak na razie wszystko ucichło – Rilke dopisał następnego ranka w postscriptum listu do żony – »chcąc nie chcąc trzeba przyznać, iż czas nie bez racji próbuje posuwać się naprzód wielkimi krokami&nbsp;… pozostaje teraz mieć tylko nadzieję, że ta niezwykła rewolta obudzi w ludzkich umysłach zrozumienie, nie zaś zgubne upojenie«. »Każdy z nas« – wyznał dzień wcześniej w liście do zaprzyjaźnionej aktorki Anni Mewes –</p>

<p>stoi niezawodnie u boku tych, którzy pragną najbardziej słusznych i radykalnych zmian; wszelako wątpię, by można je przeprowadzić <em>bezgłośnie</em>, tak późno i wobec tak stanowczych sprzeciwów – jeśli nadejdą one gwałtownie, wówczas do wszystkich starych zniszczeń dojdzie jeszcze nowe, które dotknie szczególnie nas samych. Sztuka jest zawsze obietnicą najbardziej odległej przyszłości, lub przynajmniej przyszłości dnia następnego, dlatego też tłum ludzki, pragnący pochwycić to, co najbliższe, zawsze pozostanie obrazoburcą.</p>

<p>Wątpliwości poety miały się później potwierdzić; tymczasem wszakże przeważyła nadzieja, iż ludzkość będzie w stanie »otworzyć księgę przyszłości na całkiem nowej stronicy, której nie będzie obciążać cała suma błędów nieszczęsnej przeszłości«.</p>

<p>Tuż przed wybuchem rewolucji Rilke otrzymał od konsula austriackiego wiadomość, iż w każdej chwili może liczyć na zgodę władz na wyjazd za granicę. Nic zatem, mimo niepewnej sytuacji w kraju, nie stało na przeszkodzie, by wyruszył w podróż do Szwajcarii. Jednakże wydarzenia tak bardzo go zaabsorbowały, że wyjazd odkładał z tygodnia na tydzień; śledząc ich rozwój toczył »niekończące się dysputy ze wzburzonymi ludźmi«, pozostawał też w bliskim kontakcie z członkami rządu rewolucyjnego, w którym Jaffé objął stanowisko ministra finansów. Interesowały go kwestie reformy szkolnictwa, brał również udział w dyskusjach dotyczących przyjęcia powracających z frontu żołnierzy oraz opieki, jaką należało nad nimi rozciągnąć. Wspominając swe zażenowanie z powodu napastliwego usposobienia Niemców, jakie przed wybuchem wojny nierzadko odczuwał przebywając za granicą, doznał obecnie ulgi, iż został od niego poniekąd uwolniony w następstwie owej »potężnej nocy rewolucji«; utożsamiał się z młodymi ludźmi, którzy »ufność w nastanie nowego porządku uznają za swe prawo«. 17&nbsp;listopada urządzono w Teatrze Narodowym osobliwe »święto rewolucji« – na poły koncert, na poły zgromadzenie – w czasie którego dźwięki uwertury Beethovena »Leonora« obwieścił Eisner sygnałem dla »nowej ziemi, nowej ludzkości, nowej przyszłości«; twarz poety zdawała się odmieniona, kiedy wtórował »Pieśni ludów«, jaką Eisner ułożył specjalnie na tę okazję.</p>

<p>Przez cały listopad Rilke wciąż spotykał się z oddaną sobie Elyą; ich niewinny związek zyskał aprobatę dzięki wizytom składanym od czasu do czasu jej rodzicom. Jednakże dzień przed świętem rewolucji poeta otrzymał wiadomość, która miała stać się początkiem burzliwego romansu, będącego jaskrawym przeciwieństwem subtelnego, nieomalże ojcowskiego stosunku do Elyi. Claire Studer, piękna i pełna temperamentu Bawarka, mając niewiele ponad dwadzieścia lat rozwiodła się z mężem Szwajcarem; »małżeństwo z przymusu«, zawarte w roku&nbsp;1911 w Niemczech, trwało ledwie kilka lat, jej córeczkę wzięli w opiekę teściowie. Podczas wojny Claire publikowała pacyfistyczne w treści artykuły, a w roku&nbsp;1916 opuściła Niemcy i wyjechała do Szwajcarii, gdzie aktywnie działała w kołach emigrantów sprzeciwiających się wojnie, przede wszystkim tych reprezentujących lewicowe poglądy. Od roku&nbsp;1917 mieszkała wraz z poetą Iwanem Gollem w Lozannie i Asconie. Tuż po zawarciu zawieszenia broni przekreśliła zamiary małżeńskie Golla i postanowiła powrócić do Niemiec, by naocznie zaobserwować skutki rewolucji. Niewiele wcześniej ogłosiła drukiem swą pierwszą książkę – tom wierszy, który przesłała Rilkemu. Najpierw udała się do Monachium, będącego stolicą nowej republiki oraz tymczasowym domem poety; o swym przybyciu bezzwłocznie go powiadomiła. W uprzejmej odpowiedzi Rainer usprawiedliwiał swe milczenie, mimo iż jej wiersze wzbudziły w nim podziw; wyraził również radość z ich rychłego spotkania. Już następnego popołudnia Claire zawitała w jego mieszkaniu.</p>

<p>Atelier zdawało jej się »opalizującą bańką« unoszącą się ponad zgiełkiem miasta – skromnie umeblowane niczym cela pustelnika, a w nim Rilke piszący przy swoim pulpicie, w czym przypominał bardziej jakiegoś archiwistę aniżeli poetę. Był bardzo szczupły, nieomal bezcielesny – Claire wspominała po latach – »patrząc z daleka można by go wziąć za kadeta w cywilnym ubraniu, lecz im mniejsza dzieliła nas odległość, tym bardziej wyniosłe zdawało się jego czoło, a w oczach, pełnych nieziemskiego blasku, krył się błysk geniuszu.« Świadoma dzielącej ich różnicy szesnastu lat, odczuwała niemały lęk przed tym »archaniołem w marynarce. Lecz cichy uśmiech igrający na jego pełnych i zmysłowych ustach złagodził moje ogromne wzruszenie.&nbsp;… Wydawało mi się, iż mam przed sobą zjawę Rilkego, nie zaś człowieka z krwi i kości.« Dopiero po opuszczeniu mieszkania uzmysłowiła sobie, iż nie był to bynajmniej sen, jako że w rękach trzymała dwa prezenty – niewielką rosyjską ikonę oraz odpis wiersza. Nazajutrz Claire odwzajemniła mu się czarną statuetką Madonny; poeta zaprosił ją ponownie do siebie, gościł również w jej pokoju hotelowym, a po kilku dniach pałali do siebie uczuciem.</p>

<p>Claire Studer nie potrafiła zapanować nad swymi emocjami, aczkolwiek nie popadła w stan nimfomanii, jak przedstawiła to w pamiętnikach, które opublikowała w osiemdziesiątym piątym roku życia. Była bezwzględną uwodzicielką mężczyzn, szczególnie zaś upodobała sobie ludzi pióra. Zakochana w Iwanie Gollu pragnęła jednak nadal cieszyć się wolnością; w oszałamiającej atmosferze »wyzwolonej« Bawarii spotkała Rilkego, uważanego za jednego z największych poetów i znanego ze swych antywojennych zapatrywań – człowieka, któremu nie mogła się oprzeć. On zaś, zachowując wstrzemięźliwość od czasu rozstania z Loulou, nie potrzebował zbytniej zachęty, tym bardziej, iż wiedział, że będzie to tylko przelotny romans. »Wczoraj« – napisał do niej 25&nbsp;listopada – »wczoraj zmagałem się z sobą, próbując oprzeć się pokusie – lecz jakaż była moja radość, kiedy Twój głos (brzmiący przez telefon tak blisko i wiernie) przełamał milczenie. Zatem bądźmy razem przez cały jutrzejszy dzień, od pół do dwunastej, abyś towarzyszyła mi przy obiedzie – czy tak?&nbsp;… Jakież kwiaty pragnąłbym Ci ofiarować! Lecz nie mam wyboru. Ten, któremu Ty nie dajesz imienia.« Przez pewien czas Claire przebywała w gościnie u rodziny Wolfensteinów, jednakże na kilka ostatnich dni przed wyjazdem do Berlina przeprowadziła się do mieszkania poety. W obecności »Liliane«, jak ją nazywał, Rilke doznawał niezmąconej radości, sam zaś zasypywał ją grzecznościami. Ich wspólne noce miłosne przypominały jej baśnie Szeherezady, godzinami potrafiła słuchać, jak recytował swe wiersze. Rainer po raz pierwszy w życiu mógł doświadczyć miłości cielesnej, nie odczuwając goryczy – wszelako nawet wówczas pojawiał się ton melancholii, który pobrzmiewa w słowach wiersza, jaki przepisał dla Claire (strofy te powstały jeszcze przed wojną; poecie brakowało nowej inspiracji):</p>

<p>Pozwól, byśmy w tej słodkości ciemnej,</p>

<p>nie poznali, dokąd nasza łza się toczy.</p>

<p>Jesteś pewny, że cierpimy od rozkoszy</p>

<p>albo lśnimy od wypitych cierpień?</p>

<p>Kiedy z końcem grudnia Claire wyjechała do Berlina, gdzie zamierzała zamieszkać wspólnie z młodą aktorką Elisabeth Bergner, Rilke wyznał jej w liście, iż nie potrafi zasiąść przy biurku, jeśli »blask jej ognia« nie pada na leżącą przed nim pustą stronicę.</p>

<p>Czyż zatem roznieciłem w Tobie tak jasne płomienie? Taki pożar serca? Ukochane dziecię,&nbsp;a teraz&nbsp;… jesteś ze swą niewymownie piękną przyjaciółką, pełna, jak zwykłaś być, mnie. Odczuwam błogosławiony strach, iż jestem tam pośród was; powiedz jej tylko, że rozpływam się w Tobie, że mogę jej dotknąć jedynie boskością samą w Twoich objęciach&nbsp;… Kiedy wieczorami, pogrążony w ciemności, wyciągam przed siebie moje ręce i otwieram dłonie, wówczas wznosi się z nich uczucie wzbudzone przez Twój hiszpański szal. I coraz mocniej wierzę, iż szal ten jest niczym innym jak tylko czarem, w którym nagle zaklęte zostało dotknięcie Twojego ciała i nocy, jako materia utkana ze smutku i czułości.</p>

<p>Liliane nigdy nie miała sposobności, by ujrzeć poetę przy pracy, niemniej wolne chwile Rilke poświęcał, jak zawsze, swej korespondencji oraz odwiedzającym go przyjaciołom, między innymi Thankmarowi von Münchhausen czy też oddanej Elyi. Z niesłabnącym zainteresowaniem śledził również przebieg wydarzeń na scenie politycznej, aczkolwiek dni wypełnione niezliczonymi spotkaniami pogłębiały w nim uczucie zniecierpliwienia i tęsknoty za własną pracą. W pierwszych dniach grudnia skreślił list do Phii, która najwyraźniej z zadowoleniem osiedliła się na terenie nowo utworzonej Czechosłowacji; Rainer wyznał, iż wraz ze zbliżającymi się Świętami Bożego Narodzenia w jego serce wstąpiła nadzieja. »Jakkolwiek rozbieżne są jeszcze opinie i dążenia – mogą one wszakże cieszyć się wolnością; i jeśliby zmęczenie, to zwyczajne niezmierne wyczerpanie nie sięgnęło ostatecznych granic, wówczas można by dostrzec wolę i zdecydowanie, kryjące się w milionach serc, co stoją niczym zboże ozime, wyczekujące pierwszego śniegu&nbsp;… a źdźbła, które pewnego dnia wystrzelą w górę, gdy nadejdzie lepsza pora roku dla ludzkości, pełne będą czystej, dobrej woli.«</p>

<p>W grudniu, tuż przed wyborami do landtagu, koalicja, zrodzona niegdyś z idealizmu Eisnera, zaczęła się rozpadać. Z jednej strony lewica coraz bardziej radykalizowała swe poglądy, nawołując do powołania »Czerwonej Armii«; z drugiej zaś pojawiały się oznaki dążenia do zwarcia szeregów prawicy, którego wyrazem było pozwolenie na powrót Królewskiej Straży Przybocznej pod dowództwem von Eppa. W obliczu tych wydarzeń pogłębiała się konsternacja Rilkego – nie z powodu politycznych sporów i niesnasek, lecz »dyletanctwa«, okazywanego przez »osobistości i komitety«. Nowy porządek – w przekonaniu poety – nastanie jedynie wówczas, jeżeli »każdy będzie mógł czynić to, do czego naprawdę go przysposobiono, co naprawdę potrafi, i jeśli będzie to czynił z radością; nadzór muszą roztaczać najzdolniejsi, nad wszystkim zaś czuwać ktoś doświadczony, człowiek mądry. Lecz jakże daleko nam do tego, jakże daleko.« On sam bardziej niż kiedykolwiek skłonny był powrócić do tego, co naprawdę potrafił, »nie zważając na wezwanie czasów, które pragną odwieść każdego od jego własnych, właściwych mu możliwości«. Niechaj każdy czyni swoją powinność. »Jeśli martwi Panią, kogo wybrać« – napisał do Kathariny Kippenberg – »ja zawołałbym: proszę głosować na Insel Verlag, i nikogo więcej!« Wspomnienie Szwajcarii, ucieleśnione w osobie Liliane, rozbudziło w nim tęsknotę, by zakończyć swój bezowocny pobyt w Monachium. Kiedy nadszedł telegram, w którym towarzystwo z Hottingen potwierdzało wcześniejsze zaproszenie, znów zaczął rozważać projekt podróży. Widok książek oraz wszelkich zgromadzonych przyborów, jak również licznych prezentów świątecznych, jakie otrzymał, napełnił go uczuciem, że nie powinien jednak opuszczać mieszkania przy Ainmillerstraße; jednocześnie powracała myśl, iż wszystko to być może trzeba »przenieść w inne miejsce, z dala od Monachium, nim będzie mi ostoją i opieką&nbsp;… Tylko – dokąd?« Koniecznie potrzebował odmiany, musiał uciec od »tego ciągłego dostosowywania się, gdy się jest do tego niezdatnym, gdy się w tym nie mieści«.</p>

<p>Mimo wszystko Rilke wciąż się wahał i pozostał w Monachium. Wraz z nadejściem nowego roku postanowił spędzać większość czasu w samotności i widywać się jedynie z Kassnerem oraz kilkoma przyjaciółmi. Miał bowiem nadzieję, iż wraz z zakończeniem wojny jego »jałowe lata spłyną niczym rzeka w morze«. Przemeblował pokoje – biurko i pulpit postawił teraz w samym środku gabinetu, przeniósł również sofę i fotele z dala od »kącika przy kominku«, gdyż wygodnie sadowiło się w nich zbyt wielu gości. »Bardzo mi dobrze <em>dans mes meubles</em>« – pisał w liście do Marie Taxis, z żalem odrzucając jej propozycję, by przyjechał do Lautschin – »znając siebie wiem, że wyjazd stąd&nbsp;… oznaczałby&nbsp;… nie tyle oderwanie się, co całkowite zerwanie; sądzę (mówiąc między nami), iż nigdy już nie powróciłbym do Monachium.« Musiał pozostać; czekając na swój prawdziwy dom, którego wciąż nie mógł odnaleźć, pragnął narzucić sobie ścisły rozkład zajęć i zmusić do »kilku tygodni spokojnej i regularnej pracy«.</p>

<p>Sytuacja finansowa poety nigdy nie przedstawiała się tak dobrze. Kippenberg przesłał mu na Boże Narodzenie dodatkowe tysiąc marek oraz poinformował z satysfakcją o nowych edycjach jego książek; jednocześnie otwarcie oznajmił, iż deficyt jego konta w Insel Verlag sięgał sumy ponad sześciu tysięcy marek. »Proszę się jednak nie przerażać« – napisał wydawca, dodając mu otuchy – »wszystkie Pańskie książki cieszą się wielkim popytem«. W lutym Kippenberg podwyższył kwotę wypłacanej mu co miesiąc subwencji do tysiąca marek, a także gotów był ofiarować kolejny tysiąc, jeśliby poeta potrzebował pomocy. Sumę tę Rilke skwapliwie przyjął; połowę przekazał Klarze, chcąc dopomóc żonie przy urządzaniu nowego domu w Fischerhude, a także pokryć wydatki córki. Począwszy od wiosny Ruth miała uczęszczać do szkoły rolniczej w Dachau; w międzyczasie zamierzała nabyć praktycznego doświadczenia u pewnego gospodarza osiadłego w pobliżu Fischerhude – decyzję tę Rilke uznał w równej mierze za skutek rewolucji co lektury <em>Błogosławieństwa ziemi</em> Knuta Hamsuna, i z podziwem wyrażał się o odwadze córki.</p>

<p>Przez pierwsze miesiące roku poeta, pogrążywszy się »w najsurowszym odosobnieniu«, nieugięcie wzbraniał się przyjmować zaproszenia. W mieszkaniu przy Ainmillerstraße gościli jedynie ci spośród przyjaciół, wobec których (może wyjąwszy Kassnera) nie czuł się zobowiązany – między innymi Regina Ullmann oraz Elya Nevar. Jego zamiarem – jak donosił Sidie Nádherný – było »uporać się z najbardziej naglącymi sprawami«; »tak wiele książek pragnie, by jej wziąć do ręki, setka listów czeka odpowiedzi, a jeśli przy tym moim wewnętrznym rozdarciu mogę choćby pomyśleć o pracy – chętnie doprowadziłbym do jakiegoś kształtu przynajmniej część moich przekładów«. W <em>Insel–Almanach na rok&nbsp;1919</em>, dołączanym do listów, na które zbyt długo nie odpisywał, znalazły się nie tylko jego wiersze <em>Śmierć</em> oraz <em>Narcyz</em>, lecz również fragment zapisu w dzienniku, skreślonego w Ronda, opowiadający o owym niezwykłym »Przeżyciu« w Duino, kiedy to oparty o drzewo odniósł wrażenie, jakby »znalazł się po drugiej stronie życia«. Każdy z tych utworów na swój sposób stanowił »próbę zbliżenia się do najdalszych granic poznania wszelkiego istnienia«; kiedy przesyłał egzemplarz <em>Almanachu</em> wdowie po Stauffenbergu, nasunęła mu się pewna myśl: »jeśli pogrążony w ogólnym zamęcie i bezradności, jakie zawładnęły ludzkością,&nbsp;… widzę jeszcze przed sobą jakieś zadanie, czyste i niezależne, to jedno tylko: czerpiąc z najgłębszych radości i wspaniałości życia, umocnić naszą poufałą zażyłość ze śmiercią«. Innymi słowy, pragnął ukończyć swe rozpoczęte dzieło Elegii, jeśli tylko zdoła odnaleźć po temu inspirację.</p>

<p>Poprzez codzienny trud pracy nad przekładami oraz korespondencją Rilke próbował odnaleźć drogę wiodącą ku własnej twórczości poetyckiej – tłumaczył nie tylko sonety Michała Anioła, lecz również wiersz Lermontowa, który już od lat widniał w jego notesie, utwory innych włoskich poetów, później zaś także Mallarmégo. Jednakże najbardziej dobroczynny wpływ miała nań lektura, do której zasiadał wieczorami; wśród nie przeczytanych jeszcze książek znajdował się ostatni tom poetycki Verhaerena <em>Les flammes hautes</em> – wiersze, do których wciąż na nowo powracał, gdyż ożywały w nim wówczas wspomnienia »wielkiego przyjaciela« i wzmagała się tęsknota, by nawiązać do »myśli i nadziei, od których oderwano go latem roku tysiąc dziewięćset czternastego«. Wraz ze śmiercią Verhaerena – wyznał w liście do siostry Bernharda von der Marwitz – stracił jedynego człowieka, który potrafił natchnąć go otuchą: »jakkolwiek nie mógł on przeczytać ani jednej linijki mego wiersza, jednak z bezgraniczną ufnością wierzył w sens mojej pracy, i wiem, że spodziewał się po mnie tego właśnie, co – gdybym to osiągnął – byłoby dla mnie najwyższym uniesieniem radości«.</p>

<p>Jak wiele wszakże dzieliło go od owej radości, świadczą słowa listu, który po nieomal roku milczenia skreślił w styczniu do Lou. Poeta przesłał jej egzemplarz <em>Almanachu</em>, załączył również odpis drugiego »Przeżycia«, którego treść zapisał w dzienniku podczas pobytu w Ronda – fragmentu mówiącego o doznaniach w ogrodzie na Capri, kiedy to »w jego wnętrzu zagościł smak wszelkiego Stworzenia«. Opowiedział też o gwieździe, jaką ujrzał stojąc na moście w Toledo, »spadającej niespiesznie, przeszywając nocny nieboskłon i me najgłębsze wnętrze«. Wszystko to razem wydawało mu się jakby »pierwszym szkicem wewnętrznego <em>istnienia</em>«, jednocześnie należało już jednak do przeszłości, do której nie potrafił powrócić, oddzielony od niej przepaścią lat wojny. »I oto teraz człowiek znów siedzi bezczynnie, wyłącza się z wszystkiego, medytuje nad własnym życiem, snuje plany, a za nim wciąż to ponure tło. I wstaje przed oczami wszystko, czym się było, i prowadzi się ze sobą rozrachunek, z tych sześciu minionych lat i więcej jeszcze. Jakże okrutnie to nieszczęście zmarnowało nasze siły.« Rilke gorąco pragnął znów zobaczyć przyjaciółkę i porozmawiać z nią; kiedy dowiedział się, iż Lou być może zawita w marcu w Monachium, i tym razem zaniechał myśli o wyjeździe do Szwajcarii, która go nie opuszczała mimo usiłowań, by w samotności »ożywić swe wnętrze«. Nalegał też, aby pozostała w Monachium jako jego gość – nie można było lepiej wykorzystać dodatkowej sumy, jaką »z bożej łaski« otrzymał od Insel Verlag.</p>

<p>Drzwi jego mieszkania pozostawały zamknięte z powodu politycznego chaosu i rozruchów, do jakich doszło po zamordowaniu Eisnera dnia 21&nbsp;lutego. Ów akt przemocy był dla poety »szczególnie bolesny« i pogłębił jego rozczarowanie do Rewolucji listopadowej, której wybuch obudził w nim pewne nadzieje. Mimo przyjaźni dla poety i dramaturga Ernsta Tollera, niezależnego socjalisty, który został przewodniczącym Republiki Rad, proklamowanej (bez udziału komunistów) 7&nbsp;kwietnia, Rilke nie utrzymywał kontaktów z ludźmi, pod których przywództwem Wolne Państwo Bawarskie coraz bardziej pogrążało się w wewnętrznym nieładzie.</p>

<p>Lou przybyła do Monachium pod koniec marca i zatrzymała się w pensjonacie mieszczącym się w pobliżu mieszkania Rilkego. Obojgu wydawało się, iż życie intelektualne i artystyczne miasta toczyło się zwyczajnym, niezmąconym trybem; spędzali czas na rozmowach z Kassnerem, gościli u siebie syna Freuda, Ernsta, złożyli też wizytę artyście–transwestycie Walburgi (Waltowi) Laurent w jego atelier. Lou odniosła wrażenie, iż Rainer odzyskiwał wewnętrzną równowagę, powracał też do myśli, jakie snuli dawniej podczas wspólnie spędzonych dni. Co prawda ów »inny« wciąż w nim tkwił, niemniej stał się teraz – jak sądziła – integralną częścią osobowości poety i nie zagrażał jego cielesnemu ani duchowemu zdrowiu. Lou bawiła w Monachium przez cały kwiecień i maj; odgrodziwszy się od świata, niczym ze swej wieży z kości słoniowej śledzili szaleńczy bieg wydarzeń – powstanie drugiej Republiki Rad, tym razem komunistycznej, którą w miejsce pierwszej powołano do życia 13&nbsp;kwietnia; zgromadzenie kontrrewolucyjnych oddziałów <em>Freikorps</em> i <em>Reichswehr</em>, rozstrzelanie zakładników w Monachium oraz krwawy »Biały« terror, jaki wzmógł się po zajęciu miasta 1&nbsp;maja. Jako intelektualista, podzielający – jak sądzono – rewolucyjne poglądy, Rilke otrzymał od Republiki Rad tabliczkę na drzwi swego mieszkania, która miała mu zapewnić »ochronę«. Ponieważ zapomniał ją zdjąć, po wkroczeniu »Białych« dwukrotnie przeszukano jego mieszkanie, a podejrzenia o lewicowe sympatie zaciążyły na nim jeszcze bardziej, gdy znaleziono pośród jego papierów fotografię Tollera. Poeta nie podzielił jednakże losu innych podejrzanych – jak pisarza Oskara Marii Grafa – których aresztowano; odważył się nawet udzielić pewnej nocy schronienia ukrywającemu się Tollerowi, nim ten został w maju ujęty i uwięziony. Rilke podpisał się również pod »Apelem przeciwko arogancji« pióra Tomasza Manna, opublikowanym 8&nbsp;maja, w którym domagano się zaniechania wzajemnych oskarżeń i represji oraz nakłaniano burżuazję i klasę robotniczą do podjęcia lojalnej współpracy przy odbudowie kraju. Kiedy jednak pod koniec miesiąca spoglądał wstecz na »truciznę i odtrutkę« ostatnich wydarzeń, nie mógł pozbyć się wrażenia, iż nigdzie nie posłużono się »prawdziwą, dogłębną wiedzą lekarską«.</p>

<p>Nigdy wcześniej nie owładnęło Rilkem tak przemożne pragnienie wyjazdu do Szwajcarii, który odkładał ze względu na wizytę Lou. Jak na ironię, trudniej niż przedtem było uzyskać pozwolenie na przekroczenie szwajcarskiej granicy, które tamtejsze urzędy niechętnie wydawały podróżnym z krajów wstrząsanych przez rewolucje i wojny domowe. Towarzystwo z Hottingen potwierdziło wcześniejsze zaproszenie, zaś Sidie Nádherný zatroszczyła się, by poeta mógł się zatrzymać w Nyon nad Jeziorem Genewskim, w gościnie u jej przyjaciółki, hrabiny Mary Dobržensky. Kippenberg doniósł mu, że jego książki na tyle dobrze się sprzedają, iż może sobie pozwolić na dłuższą podróż; wydawca oddał mu też do dyspozycji dodatkowe 6000&nbsp;marek. Chociaż wartość niemieckiej waluty znacznie spadła, to jednak Rilke nie tracił otuchy i prosił o przesłanie trzeciej części sumy Klarze, która potrzebowała sporo pieniędzy w związku z rozpoczęciem budowy domu w Bredenau w pobliżu Fischerhude. Po wielu trudnościach, godzinach oczekiwania w urzędach i dzięki obfitej korespondencji wszelkie formalności związane z wystawieniem paszportu i wizy zostały dopełnione; w drugim tygodniu czerwca poeta był gotów do wyjazdu.</p>

<p>Monachium opuszczało wówczas także wielu innych, których ostatnie wydarzenia napełniały odrazą; nieliczni nawet emigrowali z kraju. Dla Rilkego to miasto od dawna już było wyzute z wszelkiego znaczenia, »niczym książka, którą w więzieniu przeczytałem dwadzieścia razy od deski do deski«. Wyjazd poety nie oznaczał w żadnym razie emigracji; niesłuszny jest pogląd, jakoby Rilke uchodził za granicę przed »białym terrorem«. W rozmowach z Lou oraz Kippenbergiem wspominał, iż spędziwszy lato w Szwajcarii powróci do Niemiec, jakkolwiek raczej do Lipska aniżeli do Monachium. Z pomocą oddanej Elyi pieczołowicie spakował wszystkie swe książki, notatki oraz listy; jej też pozostawił klucze do mieszkania, którego jednak nie zlikwidował. Lou, która opuściła Monachium 2&nbsp;czerwca, mieszkała w nim przez pewien czas powróciwszy do miasta po wyjeździe Rainera; począwszy od lipca mieszkanie podnajęto jej dalekim krewnym. Kiedy ostatecznie 11&nbsp;czerwca Rilke wyruszał koleją do Lindau, by stamtąd przeprawić się do Romanshorn, nie poniechał zamiaru, by w stosownym czasie powrócić do Niemiec.</p>

<p> »W chwili, gdy zaczynał się budzić we mnie silny strumień natchnienia, popełniłem błąd wyruszając w drogę i narażając się na niebezpieczeństwo.«</p>

<p> »niczym młody student, rozpoczynający naukę«</p>

<p> Por. list Rilkego do Ellen Key z 5.04.1913: »… nie być poetą, lecz kimś tak Stałym i Dorosłym w poczuciu woli i świadomości, istotą ludzką&nbsp;… nie zaś stworzeniem pozbawionym moralności, na które czasem spada niewspółmierna Wielkość&nbsp;… Bóg, wszyscy Aniołowie, ba, rozkosz wszystkich bogów&nbsp;… wszak to nie nasza rzecz, pokarmem naszym jest i pozostanie Wspaniałość« (przyp. tłum.).</p>

<p> »Każdego dnia nakazuję sobie odpoczynek i beztroskę, lecz wciąż dręczy mnie, nie wiem jaka, niepewność ducha i umysłu.«</p>

<p> »A jednak pragnąłbym, by przemówiło do mnie Nieznane.«</p>

<p> »zręcznie, przebiegle rozważną dzięki żydowskiemu umysłowi, który niezbyt dobrze zna swój towar«</p>

<p> Pełny tytuł powieści Gide’a brzmi: »Le Retour de l’enfant prodigue« (»Powrót syna marnotrawnego«) (przyp. tłum.).</p>

<p> »niekończących się smutkach«</p>

<p> »Człowiek tkwi przygwożdżony do miejsca i chciałby zamknąć oczy setką powiek opuszczonych jedna na drugą.«</p>

<p> »napisano już tyle słów, ja sam zamilczę&nbsp;… nic nie wiem, niczego nie przewiduję, całą mą ufność pokładam w Bogu, który przeżył tak wiele bitew«</p>

<p> »trzeba oddzielić łzy od uśmiechów«</p>

<p> »To silniejsze od nas«</p>

<p> »Liliane« twierdziła w swych pamiętnikach (spisanych cudzą ręką), jakoby wskutek nalegań zarówno Rilkego jak i Golla pozbyła się ciąży, będącej owocem tego romansu; Goll zadbał też o zniszczenie wszelkich listów dotyczących całej sprawy (Claire Goll: <em>La poursuite du vent</em>, Paris 1976, s. 104). Brak jakichkolwiek innych świadectw, a także łatwe efekciarstwo i pogoń za sensacją, jakie wypełniają tę książkę, każą poddać w wątpliwość prawdziwość opisanych w niej zdarzeń. Elisabeth Bergner w liście do autora (z 26&nbsp;maja 1983&nbsp;r.) napisała, iż Claire w istocie nigdy nie opowiadała jej o swej ciąży. »Podejrzewam, że w jej książce nie znajdziemy nazbyt wiele prawdy, bowiem&nbsp;… również jej słowa z prawdą niewiele miały wspólnego.«</p>

<p>Świat w pożodze wojny 1913 – 1919</p>

<p>PAGE </p>

<p>PAGE 114</p>

<p>Świat w pożodze wojny 1913 – 1919</p>

<p>1</p>

<p>Motto: <em>Br.</em> 4: 363</p>

<p> <em>Br.</em> 30: 271, 275</p>

<p> 27.2.1913 (cyt. Sieber, RA)</p>

<p> <em>Br.</em> 7: 202; do Pii Valmarana, 22.3.1913 (SLB)</p>

<p> <em>Br.</em> 30: 277, 278</p>

<p> Ibid., 279, 280 (fragm. »Każda miłość&nbsp;…« w przekł. W. Markowskiej)</p>

<p> <em>Br.</em> 40: 177</p>

<p> <em>Br.</em> 7: 202</p>

<p> Do Stefana Zweiga, 15.3.1913 (JNUL)</p>

<p> <em>Br.</em> 7: 204</p>

<p> 20.3.1913 (Houghton; Mises, 554)</p>

<p> <em>Br.</em> 16: 177</p>

<p> 15.3.1913 (JNUL)</p>

<p> <em>Br.</em> 30: 281; do Ellen Key, 5.4.1913 (KB)</p>

<p> Dziennik Stefana Zweiga, 17.3.1913 (ZE; Frankfurt a.M. 1984, 51–2)</p>

<p> <em>Br.</em> 30: 281, 290, 285</p>

<p> Dziennik Stefana Zweiga, 5.4.1913 (ZE; op.cit., 63)</p>

<p> <em>Br.</em> 40: 181–2</p>

<p> <em>Br.</em> 16: 178</p>

<p> Cyt. LAL, 51–2</p>

<p> Do Pii Valmarana, 14.4.1913 (SLB)</p>

<p> <em>Br.</em> 30: 294</p>

<p> <em>Br.</em> 40: 192; do Pii Valmarana, 19.6.1913 (SLB)</p>

<p> Dziennik Hedwig Bernhard, 28.6.1913 (DLA; cyt. <em>Kat</em>., 180)</p>

<p> 6.7.1913 (DLA)</p>

<p> 21.7.1913 (DLA)</p>

<p> <em>Br.</em> 31: 288 (fragm. listu w przekł. W. Markowskiej)</p>

<p> Cyt. Pfeiffer, 281</p>

<p> <em>SW </em>II, 57 (przeł. B. Antochewicz)</p>

<p> Cyt. Pfeiffer, 281 (fragm. »gdy on, przeżywając to,« w przekł. W. Markowskiej)</p>

<p> <em>Br.</em> 30: 303; do Ellen Key, 21.7.1913 (KB; cyt. Schnack, 433)</p>

<p> <em>Br.</em> 34: 60</p>

<p> <em>Br.</em> 31: 289, 290 (fragm. listu w przekł. W. Markowskiej)</p>

<p> <em>Br.</em> 30: 303</p>

<p> <em>Br.</em> 43: 43</p>

<p> 8.8.1913 (DLA)</p>

<p> 7.8.1913 (SLB)</p>

<p> <em>SW </em>II, 61–2 (przeł. A. Pomorski)</p>

<p> 14.8.1913 (cyt. Schnack, 437)</p>

<p> <em>SW </em>VI, 1055</p>

<p> <em>SW </em>II, 396–7 (przeł. A. Pomorski)</p>

<p> <em>Br.</em> 30: 309</p>

<p> 14.8.1913 (Weimar)</p>

<p> 16.8.1913 (cyt. Schnack, 438)</p>

<p> 1. oraz 2.9.1913 (SLB)</p>

<p> Do Pii Valmarana, 17.9.1913 (SLB)</p>

<p> <em>Br.</em> 27: 127</p>

<p> <em>Br.</em> 30: 322</p>

<p> Ibid., 323</p>

<p> <em>SW </em>VI, 1064</p>

<p> <em>Br.</em> 30: 323, 324</p>

<p> Werfel, 242</p>

<p> <em>Br.</em> 31: 304, 305 (fragm. listu w przekł. W. Markowskiej)</p>

<p> <em>Br.</em> 43: 50; do Leopolda von Kalckreuth, 27.10.1913 (Houghton; Mises, 555)</p>

<p> <em>Br.</em> 31: 304 (fragm. listu w przekł. W. Markowskiej)</p>

<p> 24. oraz 29.10.1913 (SLB)</p>

<p> <em>Br.</em> 40: 202</p>

<p> <em>Br.</em> 30: 329</p>

<p> Do Pii Valmarana, 16.11.1913 (SLB)</p>

<p> List (być może do May Knoop), 29.12.1913 (Houghton; Mises, 514); do Ewy Cassirer, 29.10.1913 (SLB)</p>

<p> <em>SW </em>I, 693–6 (fragm. Elegii w przekł. M. Jastruna)</p>

<p> <em>SW </em>I, 708 (fragm. Elegii w przekł. M. Jastruna)</p>

<p> <em>Br.</em> 40: 205–7</p>

<p> <em>Br.</em> 30: 341</p>

<p> <em>SW </em>II, 79 (przeł. M. Jastrun) Wiersz ten powstał najprawdopodobniej jeszcze <em>przed</em> spotkaniem z Benvenutą.</p>

<p> <em>Br.</em> 30: 345</p>

<p> <em>Br.</em> 43: 63; notatnik Rilkego, styczeń 1914 (cyt. Storck Diss., 133)</p>

<p> <em>Br.</em> 27: 16</p>

<p> Ibid., 17–19</p>

<p> 25.1.1914 (Mauser, 220–1)</p>

<p> <em>Br.</em> 27: 22, 27, 28</p>

<p> Ibid., 30, 31, 32</p>

<p> <em>Br.</em> 31: 322 (fragm. listu w przekł. W. Markowskiej)</p>

<p> Ibid., 323 (fragm. listu w przekł. W. Markowskiej); <em>Br.</em> 27: 39–44</p>

<p> Ibid., 47, 48</p>

<p> 15.2.1914 (nie opublikowany fragment, DLA)</p>

<p> <em>Br.</em> 27: 90–1</p>

<p> <em>Br.</em> 31: 323, 313 (fragm. listu w przekł. W. Markowskiej)</p>

<p> <em>Br.</em> 27: 118</p>

<p> 13.2.1914 (SLB)</p>

<p> <em>Br.</em> 27: 133, 140, 147</p>

<p> <em>Br.</em> 31: 321</p>

<p> <em>SW </em>VI, 1235–6 (przekł. filologiczny)</p>

<p> <em>Br.</em> 31: 310 (fragm. listu w przekł. W. Markowskiej)</p>

<p> <em>Br.</em> 30: 369; do Antona Kippenberga, 18.3.1914 (DLA)</p>

<p> Benvenuta, 77</p>

<p> Ibid., 144–5</p>

<p> Ibid., 154; wiersze te nie zachowały się (por. <em>SW </em>VI, 1538)</p>

<p> Kassner do Rilkego, 25.8.1919 (<em>Modern Austrian Literature</em>, vol. 15, nr 3/4 (1982), 228)</p>

<p> Benvenuta, 238</p>

<p> 27.4.1914 (DLA)</p>

<p> Do Pii Valmarana, 8.5.1914 (SLB)</p>

<p> <em>Br.</em> 40: 215–16</p>

<p> <em>Br.</em> 7: 277; <em>Br.</em> 30: 382</p>

<p> 7.6.1914 (DLA)</p>

<p> <em>Br.</em> 31: 321–8 (fragm. listów w przekł. W. Markowskiej)</p>

<p> <em>SW </em>II, 80–1 (przeł. B. Antochewicz)</p>

<p> <em>SW </em>II, 417</p>

<p> <em>Br.</em> 31: 329; <em>SW </em>II, 82–4 (przeł. A. Pomorski)</p>

<p> <em>Br.</em> 31: 336, 340, 347 (fragm. listów, prócz 336, w przekł. W. Markowskiej)</p>

<p>2</p>

<p>Motto: <em>Br.</em> 5: 25</p>

<p> <em>Br.</em> 7: 279</p>

<p> Ibid., 270</p>

<p> Cyt. Storck3, 28</p>

<p> <em>Br.</em> 5: 10</p>

<p> <em>Br.</em> 4: 372</p>

<p> <em>SW</em> II, 86–92 (przeł. M. Jastrun)</p>

<p> <em>Br.</em> 5: 9–10</p>

<p> <em>Br.</em> 31: 353 (fragm. listu w przekł. W. Markowskiej)</p>

<p> <em>Br.</em> 40: 223; <em>SW</em> II, 92–3 (przeł. M. Jastrun)</p>

<p> LAL, 14</p>

<p> <em>SW</em> II, 219</p>

<p> <em>SW</em> II, 94–5 (przeł. M. Jastrun)</p>

<p> LAL, 27</p>

<p> Ibid., 52–3</p>

<p> Ibid., 45</p>

<p> <em>SW</em> II, 224 (przeł. B. Antochewicz)</p>

<p> Ficker, 206–7</p>

<p> <em>Br.</em> 30: 391</p>

<p> LAL, 42</p>

<p> Harry hrabia Kessler, 25.11.1914 (cyt. Schnack, 487)</p>

<p> <em>Br.</em> 43: 83; do Pii Valmarana, 21.10.1914 (SLB); <em>Br.</em> 5: 25</p>

<p> DLA (wyciąg cyt. Storck2, 51)</p>

<p> Poprzez to małżeństwo Marianne Friedländer–Fuld była przez pewien czas ciotką dla sześciu sióstr Mitford, córek drugiego barona Redesdale – owo powinowactwo interesowało bez wątpienia Nancy Mitford, nie miało natomiast większego znaczenia dla Unity i Diany.</p>

<p> <em>Br.</em> 30: 397</p>

<p> <em>SW</em> II, 95 (przeł. A. Pomorski)</p>

<p> <em>Br.</em> 30: 397</p>

<p> 28.12.1914 (DLA, cyt. Storck3, 30)</p>

<p> 4.1.1915 (ibid., 31)</p>

<p> Do Herthy Koenig, 4.1.1915 (<em>Blätter</em> 5 (1978), 11)</p>

<p> 18.1.1915 (DLA, cyt. Storck2, 63)</p>

<p> 4.11.1914 (DLA)</p>

<p> Hertha Koenig (<em>Blätter</em> 5 (1978), 11)</p>

<p> 15.1.1915 (DLA, cyt. Storck2, 62)</p>

<p> <em>Br.</em> 40: 231</p>

<p> <em>Br.</em> 30: 400</p>

<p> Ibid., 408, 404, 409</p>

<p> <em>Br.</em> 31: 369, 371 (fragm. listu w przekł. W. Markowskiej)</p>

<p> Burte, Autobiographisches Fragment (kopia SLB)</p>

<p> <em>Br.</em> 5: 33</p>

<p> Do Pii Valmarana, 19.2.1915 (SLB)</p>

<p> <em>Br.</em> 30: 425</p>

<p> LAL, 55–6</p>

<p> <em>Br.</em> 30: 418; do Alexandra Taxis, 30.4.1915 (Houghton; Mises, 511)</p>

<p> <em>Br.</em> 31: 366 (fragm. listu w przekł. W. Markowskiej)</p>

<p> Sieber, RA</p>

<p> <em>Br.</em> 31: 374–5</p>

<p> <em>SW</em> II, 99–100 (przeł. M. Jastrun)</p>

<p> <em>Br.</em> 5: 47</p>

<p> 26.6.1915 (<em>Blätter</em> 5 (1978), 13)</p>

<p> Do Ellen Delp, 6.9.1915 (MStB)</p>

<p> Burte, Autobiographisches Fragment (kopia SLB)</p>

<p> Sieber, RA</p>

<p> Do Marianne Mitford, 28.5.1915 (cyt. Storck2, 72)</p>

<p> Do Lizzie Gibson, 28.10.1915 (LAG)</p>

<p> Do Ilse Erdmann, 11.9.1915 (cyt. Schnack, 511)</p>

<p> Do Eriki Hauptmann, 18.8.1915 (DLA, cyt. <em>Kat</em>., 205–6)</p>

<p> Cyt. Schnack, 504 (błędnie datowany na »początek czerwca«)</p>

<p> Do Eriki Hauptmann, 10.8.1915 (DLA, cyt. <em>Kat</em>., 201)</p>

<p> Do Ellen Delp, 6.9.1915 (MStB)</p>

<p> Do Marianne Mitford, 6.9.1915 (cyt. Storck2, 80); <em>Br.</em> 30: 438</p>

<p> 5.10.1915 (DLA, cyt. Storck3, 33–6)</p>

<p> HK, 7</p>

<p> <em>SW</em> II, 101–2 (przeł. A. Pomorski)</p>

<p> Do Marianne Mitford, 15.10.1915 (cyt. Schnack, 514)</p>

<p> <em>Br.</em> 5: 78</p>

<p> Do Marianne Mitford, 15.10.1915 (<em>Br.</em> 38: 50)</p>

<p> Ok. 20.10.1915 (BStB)</p>

<p> Do Ellen Delp, 3.11.1915 (MStB) oraz Jomar Förste, 1.11.1915 (Unseld, tablica VIII)</p>

<p> <em>Br.</em> 5: 90–1, 93</p>

<p> <em>SW</em> II, 103–4 (przeł. M. Jastrun). Unseld, tablica IV, podaje faksymile fragmentu oryginału zapisanego w dzienniku poety; w tej redakcji linijka 7 brzmi: »an ihrer <em>Rundung </em>in <em>vergangner </em>Schrift« (»na jej zaokrągleniu w zamierzchłym piśmie«)</p>

<p> Do Else Jaffé, 14.11.1915 (DLA)</p>

<p> <em>Br.</em> 15, II: 47</p>

<p> <em>SW</em> II, 435–8 (przekł. filologiczny)</p>

<p> Cyt. Pfeiffer, 285</p>

<p> Jacob Steiner, <em>Rilkes Duineser Elegien</em> (Berno/Monachium, wyd. 2., 1969), 54; <em>SW</em> I, 693 (fragm. Elegii w przekł. M. Jastruna)</p>

<p> <em>SW</em> II, 438 (przekł. filologiczny)</p>

<p> Unseld, 159–60; do Else Jaffé, 14.11.1915 (DLA, cyt. Schnack, 517)</p>

<p> <em>SW</em> I, 697–700 (przeł. M. Jastrun)</p>

<p> Do Philippa Schey–Rothschild, 25.11.1915 (cyt. Schnack, 518)</p>

<p>3</p>

<p>Motto: <em>Br</em>. 31: 376 (przeł. W. Markowska)</p>

<p> Cyt. Sieber, RA</p>

<p> Dziennik Stefana Zweiga, 16.1.1916 (ZE; op. cit., 245–6)</p>

<p> Ginzkey, »Rainer Maria Rilke der Infanterist«, <em>Zeit und Menschen meiner Jugend</em>, 1943</p>

<p> <em>Br</em>. 32 (edycja niemieckojęzyczna), 97</p>

<p> <em>Br</em>. 7: 298</p>

<p> 26.2.1916 (DLA, cyt. <em>Kat</em>., 211–12)</p>

<p> <em>Br</em>. 7: 301</p>

<p> <em>Br</em>. 40: 257</p>

<p> <em>Br</em>. 30: 472</p>

<p> Do Loulou Albert–Lazard, 4.3.1916 (cyt, Schnack, 530)</p>

<p> Do Richarda Weiningera, 28.3.1916 (WNB)</p>

<p> <em>Br</em>. 43: 96</p>

<p> <em>Br</em>. 31: 379; <em>Br</em>. 44: 166</p>

<p> LAL, 148</p>

<p> <em>Br</em>. 40: 261</p>

<p> Ibid., 262</p>

<p> <em>Br</em>. 34: 170</p>

<p> Do księcia Wilhelma von Stolberg–Wernigerode, 9.8.1916 (cyt. Sieber, RA)</p>

<p> Do Magdy von Hattingberg, 2.10.1914 (DLA)</p>

<p> <em>Br</em>. 34: 162, 177</p>

<p> 18.9.1916 (DLA)</p>

<p> 27.9.1916 (cyt. Schnack, 541)</p>

<p> Do Philippa Schey–Rothschild, 25.12.1916 (kopia DLA); do Mieze Weininger, 31.12.1916 (WNB); <em>Br</em>. 40: 268–9</p>

<p> <em>Br</em>. 40: 266</p>

<p> 28.9.1916 (kopia Pittsburgh; cyt. Schnack, 541)</p>

<p> LAL, 123</p>

<p> <em>Br</em>. 40: 267–8</p>

<p> Do Adrienne Sachs, 1.12.1916 (cyt. Storck Diss., Aneks 100)</p>

<p> Do Mieze Weininger, 31.12.1916 (WNB) oraz Marianne Mitford, 24.1.1917 (kopia Pittsburgh; cyt. Schnack, 552)</p>

<p> <em>Br</em>. 31: 376 (fragm. listu w przekł. W. Markowskiej); do Mieze Weininger, 9.12.1916 (WNB); <em>Br</em>. 30: 501</p>

<p> Cyt. Sieber, RA</p>

<p> <em>Br</em>. 7: 311–12; <em>Br</em>. 34: 229</p>

<p> Do Kurta Wolffa, 28.3.1917 (Wolff: <em>Briefwechsel eines Verlegers 1911–1936</em>; Frankfurt a.M., 1966, 145–6)</p>

<p> <em>Br</em>. 5: 137; <em>Br</em>. 37: 31</p>

<p> Hausenstein, <em>StdFr</em>, 89</p>

<p> Do Sophie Liebknecht, 22.6.1917 (RA) oraz list od niej, 18.8.1917 (DLA, cyt. <em>Kat</em>., 231)</p>

<p> <em>Br</em>. 7: 313</p>

<p> 2.7.1917 (DLA)</p>

<p> Do Antona Kippenberga, 5.7.1917 (DLA)</p>

<p>4</p>

<p>Motto ›Requiem für die Gefallenen Europas – Rezitativ I‹</p>

<p> Do Mieze Weininger, 24.7.1917 (WNB, cyt. Schnack, 564)</p>

<p> Do Hedwig Jaenichen–Woermann, 18.8.1917 (DLA)</p>

<p> Do Sophie Liebknecht, 3. oraz 23.8.1917 (RA)</p>

<p> <em>Br</em>. 34: 244</p>

<p> Do Mieze Weininger, 5.10.1917 (WNB, cyt. Schnack, 572)</p>

<p> <em>Br</em>. 34: 250</p>

<p> Do Dorothei von Ledebur, 5.10.1917 (Clary)</p>

<p> Do Dorothei von Ledebur , 29.10.1917 (Clary)</p>

<p> Do Klary, 15.11.1917 (cyt. Sieber, RA)</p>

<p> Do Dorothei von Ledebur , 29.10.1917 (Clary)</p>

<p> <em>Br</em>. 5: 165</p>

<p> Ibid., 166</p>

<p> Do Dorothei von Ledebur , 14.11.1917 (Clary)</p>

<p> Dziennik Kesslera (Bernhard Zeller, <em>Jahrbuch der dt. Schiller–Gesellschaft</em>, XII (1968), 82–4)</p>

<p> Do Dorothei von Ledebur , 14.11.1917 (Clary)</p>

<p> Mehring, ›Einige Erinnerungen an Rilke‹ (<em>Literarische Welt</em>, 1927, nr 2), 2</p>

<p> Cyt. Bassermann, <em>Der späte Rilke</em> (Monachium 1947), 263. Por. William L. Moran, ›Rilke and the Gilgamesh Epic‹ (<em>Journal of Cuneiform Studies</em>, vol. 32, nr&nbsp;4 (październik 1980), 208–10</p>

<p> <em>Br</em>. 5: 192, 191</p>

<p> <em>Br</em>. 40: 277; <em>Br</em>. 34: 268</p>

<p> <em>Br</em>. 5: 169–70</p>

<p> <em>Br</em>. 40: 278–9</p>

<p> Do Stefana Zweiga, 20.9.1917 (JNUL)</p>

<p> Do Elisabeth von Schmidt–Pauli, 3.12.1917 (<em>Neue Rundschau</em>, vol. 38, nr 9, wrzesień 1927)</p>

<p> 27.12.1917 (DLA)</p>

<p> Do Dorothei von Ledebur , 24.1.1918 (Clary)</p>

<p> Do Klary, 8.12.1917 (cyt. Sieber, RA)</p>

<p> <em>Br</em>. 34: 257</p>

<p> Do Dorothei von Ledebur , 24.1.1918 (Clary)</p>

<p> Do Marianne Mitford, 12.3.1918 (kopia Pittsburgh; cyt. Schnack, 593)</p>

<p> Do Walthera Rathenau, 10. oraz 18.3.1918 (RA)</p>

<p> <em>Br</em>. 31: 388 (fragm. listu w przekł. W. Markowskiej)</p>

<p> <em>Br</em>. 7: 323; <em>Br</em>. 34: 291–2</p>

<p> Do Adrienne Sachs, 29.5.1918 (DLA); do hrabiny von Courten, 11.10.1918 (cyt. Sieber, RA)</p>

<p> 10.5.1918 (cyt. Sieber, RA)</p>

<p> Hertha Koenig, <em>Blätter</em> 5 (1978), 27–8</p>

<p> 2.7.1918 (cyt. Sieber, RA)</p>

<p> <em>Br</em>. 5: 212–13</p>

<p> 10.8.1918 (kopia Pittsburgh, cyt. Schnack, 601)</p>

<p> <em>Br</em>. 30: 557</p>

<p> <em>Br</em>. 23: 21, 27</p>

<p> Do Herthy Koenig, 16.9.1918 (DLA)</p>

<p> <em>Br</em>. 7: 328</p>

<p> <em>Br</em>. 48: 201</p>

<p> Do Anni Mewes, 6.11.1918 (BStB, cyt. Schnack, 608–9)</p>

<p> <em>Br</em>. 5: 207–8</p>

<p> Ibid., 206</p>

<p> Ibid., 209; do Anni Mewes, 6.11.1918 (BStB, cyt. Storck Diss., Aneks 131)</p>

<p> <em>Br</em>. 5: 214</p>

<p> <em>Br</em>. 23: 40</p>

<p> Do dr. Ericha Katzenstein–Erler, 15.11.1918 (cyt. Schnack, 612)</p>

<p> Alfred Wolfenstein, ›Erinnerungen an Rilke‹ (<em>Basler National–Zeitung</em>, 15.2.1942; cyt. <em>Kat</em>., 235)</p>

<p> Goll, 88</p>

<p> Goll2, 22–3</p>

<p> <em>Br</em>. 20: 6</p>

<p> <em>SW</em> II, 69 (przeł. B. Antochewicz)</p>

<p> <em>Br</em>. 20: 8–9</p>

<p> Do Phii Rilke, 8.12.1918 (cyt, Sieber, RA)</p>

<p> Do Klary, 15.12.1918 (cyt. ibid.)</p>

<p> <em>Br</em>. 5: 215</p>

<p> <em>Br</em>. 34: 322, 323; <em>Br</em>. 31: 383 (fragm. listu w przekł. W. Markowskiej)</p>

<p> <em>Br</em>. 31: 381 (fragm. listu w przekł. W. Markowskiej)</p>

<p> <em>Br</em>. 30: 570, 572</p>

<p> Od Antona Kippenberga, 20.1.1919 (DLA; cyt. Schnack, 622); do Kippenberga, 9.2.1919 (DLA)</p>

<p> <em>Br</em>. 34: 328</p>

<p> Do Ludwika Landshoff, 5.3.1919 (MStB)</p>

<p> <em>Br</em>. 40: 285</p>

<p> <em>Br</em>. 5: 226, 227</p>

<p> Nie datowany list do nieznanej adresatki (Houghton; Mises 523). Biorąc pod uwagę list do Gräfin Stauffenberg z 5.2.1919 (<em>Br</em>. 5: 228), należało by datować go raczej na styczeń&nbsp;1919 aniżeli czerwiec&nbsp;1919, jak podano w Mises 523.</p>

<p> <em>Br</em>. 15, II: 118</p>

<p> <em>SW</em> VI, 1041–2</p>

<p> <em>Br</em>. 31: 382–3, 394 (fragm. listów w przekł. W. Markowskiej)</p>

<p> <em>Br</em>. 34: 332–3</p>

<p> Pfeiffer, 301</p>

<p> Tomasz Mann, <em>Tagebücher 1918–1921</em> (Frankfurt a.M. 1979), 668</p>

<p> <em>Br</em>. 7: 338</p>

<p> Do Annette Kolb, 21.3.1919 (MStB; cyt. Schnack, 634)</p>

<h2>VII</h2>

<h2>Pierwsze lata na szwajcarskiej ziemi</h2>

<h2>1919 – 1921</h2>

<p>Ci dobrze czynią, którzy, oprzeć nie mogąc się miłości, wciąż pragną chronić swe uczucia, i ustrzec przed natłokiem pełnych powagi spraw i zdarzeń powszedniości; jeśli bowiem raz zawładną ich życiem, wtenczas żadną miarą nie zdołają dochować sobie wierności aż do samego końca.</p>

<p>(Francis Bacon)</p>

<p><strong>1</strong></p>

<p>Wielbię, wielbię instynkt, który mnie przywiódł w te strony.</p>

<p>(Do Rudolfa Junghannsa, 11.8.1919)</p>

<p>Poczucie odzyskanej wolności, towarzyszące poecie przy przekraczaniu granicy oraz w drodze do Zurychu, powściągnęła świadomość, iż dłuższy pobyt w Szwajcarii znalazł się pod znakiem zapytania, jako że mimo usilnych zabiegów zezwolono mu jedynie na dziesięciodniową podróż. Wieczór autorski, organizowany przez towarzystwo z Hottingen, miał się odbyć dopiero na jesieni, stąd też przede wszystkim należało zabiegać o przedłużenie pozwolenia na pobyt. 16&nbsp;czerwca, po kilku dniach spędzonych w Zurychu, Rilke wyjechał do Nyon; kierując się radami Mary Dobržensky oraz Sidie Nádherný wystarał się tam o stosowne zaświadczenie lekarskie, mówiące, iż niezbędne są mu dwa lub trzy miesiące wypoczynku, zanim będzie mógł odbyć swe »tournée«, odnotowane w jego paszporcie. Tak umotywowane podanie przesłano do urzędu w Bernie. W istocie nie były to całkiem bezpodstawne pretensje, gdyż nieoczekiwanie, wskutek zmiany otoczenia, poetę ogarnęło znużenie; goszcząc w Ermitażu – willi hrabiny Mary położonej nad brzegiem jeziora, napełnionej gwarem ciągłych rozmów i odwiedzin, Rainer czuł się nieswojo. Sidie, która wybierała się właśnie w podróż do domu, dokładała wszelkich starań, by nie obciążać go zbytnio zobowiązaniami względem towarzystwa; mimo radości, jaką sprawiło mu ponowne spotkanie z przyjaciółką, Rilke przeniósł się po kilku zaledwie dniach do pobliskiej Genewy. Ten nagły wyjazd nie był bynajmniej wyrazem należytej wdzięczności dla hrabiny za jej gościnę, niemniej poeta zdołał zaskarbić sobie jej trwałe uczucia życzliwości.</p>

<p>W Genewie, gdzie Rilke zatrzymał się na tydzień, od razu odżyło w pamięci wspomnienie Paryża, jego »atmosfery, ulicznych obrazków, układu domów«, w niemałej mierze dzięki pewnej znajomości jeszcze z czasów przedwojennych – artystce Baladynie Klossowskiej. W trakcie pobytu w Paryżu, po zerwaniu z Rodinem, poeta wielekroć wymieniał wizyty z Baladyną i jej mężem, historykiem sztuki Erichem Klossowskim; kilka lat później widywał ją przypadkiem, lecz nie doszło wówczas do zacieśnienia trwałej więzi. Teraz zaś Baladyna, rozstawszy się z mężem, mieszkała w Genewie razem ze swymi nastoletnimi synami Pierrem i Baltuszem. Przed wyjazdem Rilkego do Berna oboje spotkali się kilka razy; jej adres stał się pierwszym wpisem w nowej książce korespondencji, którą poeta rozpoczął w Szwajcarii, jak gdyby pragnął w ten sposób podkreślić ów szczęśliwy los, jaki zetknął go z człowiekiem, który stanie się kimś niezwykle ważnym w jego życiu.</p>

<p>W Bernie, gdzie rozważano jego podanie, Rilke nawiązał telegraficznie kontakt z Yvonne von Wattenwyl, wielbicielką jego poezji, której stosunki towarzyskie – jak słusznie sądził – mogły okazać się wprost nieocenione. Poeta odczuwał niezmierną radość, kiedy w nowe środowisko wprowadzała go potomkini starego patrycjuszowskiego rodu, nie zaś Mary Dobržensky, osoba o bardziej kosmopolitycznych zapatrywaniach. Wynikało to rzecz jasna po części z jego snobizmu; niemniej towarzyszyło mu również uczucie, iż dzięki temu zdoła odkryć historię i serce tego miasta, skrywane zazwyczaj za jego widomą fasadą. O Szwajcarii Rilke wyrażał się nierzadko z pewną dozą ironii; w trakcie swych podróży do Włoch miał zwyczaj zaciągać zasłony w oknie przedziału, by odgrodzić się od nazbyt wymyślnej scenerii gór i jezior, w której Bóg, niczym teatralny reżyser, »kierował światło zachodzącego słońca na górskie łańcuchy«. Obecnie jednak, mając Yvonne za przewodnika, był wdzięczny za to, że »nie zbywano go już więcej ogólnikami« i może zgłębiać »rodzimą duszę« tego kraju. Poeta pozostał w Bernie do 9&nbsp;lipca; wszędzie witano go jako sławnego autora <em>Rodina</em> i zasypywano pytaniami na temat <em>Nowych poezji</em>. W liście do Kippenberga napisał, iż czasem czuł się »całkiem oszołomiony« zamieszaniem, jakie wywołały tam jego książki.</p>

<p>Korzystając ze swobody podróżowania po Szwajcarii, Rilke powrócił do Zurychu. Tamtejsza miejska bieganina – inaczej niż w Bernie – była dlań dokuczliwa i męcząca; mimo to niekłamaną radość sprawiła mu obecność Busonich, a także możliwość obejrzenia przedstawienia z udziałem tancerki Clotilde von Derp, którą poznał i podziwiał jeszcze w Monachium, oraz jej partnera Alexandra Sacharowa. Doszły go też wieści o Marthe, do której słał listy; powróciły one jednak nie doręczone. Z ust przebywającego wówczas w Zurychu młodego francuskiego artysty Jeana Lurçat dowiedział się, iż Marthe wybierała się wkrótce do Szwajcarii. Poeta rozważał również wyjazd w odwiedziny do Ingi Junghanns, która doniosła mu, iż wciąż przebywa w Sils–Baselgia; pragnął bowiem przyjrzeć się jej postępom w pracy nad duńskim przekładem <em>Maltego</em>, miał też nadzieję, iż gdzieś w Graubünden uda mu się znaleźć jakąś spokojną miejscowość, w której mógłby się zatrzymać. Kiedy od pewnego podróżnika, powracającego właśnie z tamtejszych okolic, usłyszał słowa zachwytu nad pięknem i odosobnieniem Soglio, położonego wysoko ponad doliną Bregaglia (Bergell), blisko ciepłej i słonecznej Italii, Rilke powziął decyzję. Wiedział co prawda, iż Claire Studer bawiła w owym czasie w Zurychu, niemniej od kiedy znów związała się z Iwanem Gollem, taktownie zwlekał z odwiedzinami; dopiero w przededniu swego wyjazdu złożył jej wizytę. Radość z ponownego spotkania z Claire była z konieczności przytłumiona, bardziej nawet aniżeli podczas ich rozstania w grudniu w Monachium.</p>

<p>Junghannsowie zarezerwowali dla Rilkego pokój w hotelu w Sils na 24&nbsp;lipca, obawiali się wszakże zaprosić go na posiłek do swych skromnych pokoi na poddaszu, mniemając, iż przywykł on do niebywałego luksusu. Znając jego przygnębienie, w jakie popadł w okresie wojny, zastanawiali się też, w jakim usposobieniu przybędzie do nich. »Czy sądzisz, że Rilke potrafi się jeszcze śmiać?« – Inga zapytała męża. »Wątpię« – odparł Rudolf – »lecz jeśli tylko obdarzy nas tym swoim cudownym uśmiechem, możemy być zadowoleni.« Oboje niepotrzebnie się zamartwiali. Pomimo podróży w deszczu do St.&nbsp;Moritz, skąd Rudolf zabrał go powozem, Rainer był w doskonałym humorze, zniknęły nawet jego fizyczne dolegliwości. Indze towarzyszyło uczucie, iż nigdy jeszcze nie gościła przy stole człowieka, który tak bezpośrednio poddałby się nastrojowi chwili.</p>

<p>Już wcześniej wiedziałam, że Rilke przedkładał lekkie potrawy; lecz był to szczęśliwy przypadek, iż sadzone jajka i tosty z dodatkiem sosu madeira, który przyrządziłam według własnego pomysłu, tak bardzo mu posmakowały i przypomniały pobyt w Kopenhadze. A że ostatni słoik oliwek, jaki udało mi się wyprosić od kupca w Sils–Maria, rozbudzi w nim chłopięcy wprost apetyt i ożywi wszystkie radosne wspomnienia lat spędzonych w Paryżu – tego już żadna gospodyni nie mogła oczekiwać. ›Czy mogę je zjeść palcami? Tak jak ongiś w Paryżu, kiedy kupowaliśmy je na ulicznym straganie i jedliśmy prosto z papierowej torebki!‹ I wówczas zaczął opowiadać o przedwojennym Paryżu, o swych tamtejszych przyjaciołach, Rodinie, Gidzie, Trubeckim i wielu innych.</p>

<p>Kiedy rozmowa zwróciła się na Skandynawię i morze, a Junghanns zabawiał towarzystwo anegdotami o Wyspach Fryzyjskich, Rilke podzielił się własnymi wspomnieniami o rybakach, których spotkał na północy Niemiec; wkrótce też wszyscy próbowali odświeżyć swą znajomość dialektu Plattdeutsch. Tamtego wieczoru więcej było śmiechu aniżeli przez wszystkie mroczne lata wojny. Pobyt w Sils, gdzie poeta miał się zatrzymać tylko na noc w drodze do Soglio, swej »ziemi obiecanej«, napełnił go tak głęboką radością, iż zabawił tam cztery dni; przy słonecznej pogodzie spacerował po okolicy, podziwiał alpejską roślinność, obejrzał nawet pomnik Nietzschego. Pewnego wieczoru opowiadał swym gospodarzom o dniach spędzonych na zamku w Duino i przeczytał im Elegie; Inga odniosła wówczas wrażenie, jakby jego szczupła postać urastała w świetle jednej jedynej świecy, a poeta, recytując swe utwory, nabierał »własnego, wewnętrznego formatu«. Była to poważna i podnosząca na duchu chwila, kończąca wspólnie spędzony wieczór pełen pogodnej wesołości; niemniej wszystko to składa się na obraz poety, jakiego Inga wówczas znała i jakim zapamiętała. »On sam był najbardziej wrażliwym instrumentem; jeśli wyczuł rezonans, wówczas oddawał się z chęcią i bez reszty, zawsze szczodry, zawsze chłonny nowych wrażeń i gotów słuchać opowieści innych.« Kiedy 29&nbsp;lipca Rilke wsiadał do dyliżansu, który miał go zawieźć drogą przez Malojapass do Soglio, jego serce napełniała otucha, jakiej nie zaznał od lat.</p>

<p>Poeta dowiedział się od kogoś, iż Soglio to »la soglia«, przedsionek Raju. W rzeczy samej, wiązał wielkie nadzieje z pobytem w owej odosobnionej górskiej miejscowości, przede wszystkim ze względu na zasłyszane wiadomości o Casa Battista, pałacu rodu de Salis, który mieścił jedyny pensjonat w okolicy, nazwany osobliwym mianem »Pension Willy«. Wspaniały krajobraz nie wywarł na nim imponującego wrażenia – te aroganckie, »durne« góry tworzyły tylko »okazałe przeszkody, w równej mierze pozbawione sensu, co zabarykadowane drzwi«; zaś pokryte wiecznym śniegiem pustkowie, spozierające w dół na zielone zbocza, stanowiło jedynie banalną atrakcję dla turystów. Rilke sycił wzrok najbliższym otoczeniem – przepięknymi kasztanowcami, tarasowym ogrodem w stylu francuskim, rozciągającym się na tyłach zabudowań, który, choć na poły zapuszczony, obwiedziony był żywopłotem z bukszpanu przyciętym w tradycyjny sposób; cała wrażliwość poety zwróciła się ku wnętrzu, ku siedemnastowiecznemu pałacowi. Budowla już od przeszło trzydziestu lat służyła za pensjonat, niemniej dzięki zachowanym boazeriom, sztukateriom, łożom z baldachimami, starym stołom i krzesłom wciąż dało się w niej odczuć atmosferę przeszłości. Gospodarz okazał się na tyle uprzejmy, iż oddał mu do dyspozycji bibliotekę rodziny de Salis, zazwyczaj niedostępną dla gości; tam Rilke zagłębił się w dzieje tego znakomitego rodu, który rozplenił się po wielu krajach (ówczesny właściciel pałacu Casa Battista, hrabia John, był brytyjskim ambasadorem przy Stolicy Apostolskiej). Otaczanie się starodawnymi przedmiotami nie było – jak wyznał kiedyś – oznaką zwyczajnej estetycznej pretensjonalności; dzięki perspektywie przeszłości, jaką przed nim odsłaniały, poeta mógł sięgnąć głębi ludzkiego życia, kiedy teraźniejszość, jak w owym czasie, budziła w nim odrazę. »Gdziekolwiek się znajdę, wszędzie muszę … wyobrażać sobie, iż na tym miejscu i na tamtym – jeśli tylko zdołam zaskarbić sobie ich zaufanie – rozgrywały się zdarzenia niekończącej się przeszłości, które, pojedynczym chociażby konarem, chcą mnie dosięgnąć i we mnie wróść, jak gdyby były moimi własnymi lub należały do mojej rodziny.« Rilke wciąż uważał, iż Szwajcaria nie jest dlań odpowiednim miejscem; jednakże w Soglio – podobnie jak w Bernie – mógł zgłębiać do woli jej historię, mając przy tym poczucie »opieki«, jakiej nie zaznał od czasów pobytu w Duino. »Mieć <em>taki</em> dom, przez cały rok tylko dla siebie, przez cały rok nie widzieć <em>nikogo</em>, tylko to, co narodzi się z dawnych rzeczy&nbsp;… voilà ce qu’il faudrait pour me refaire.«</p>

<p>Niemniej, życzeniom poety stało się zadość jedynie przez krótki czas. Nawet jeśliby mógł pozostać w Szwajcarii na dłużej, pobyt w okresie zimy w wysoko położonym Soglio byłby dlań nie do zniesienia. Pod koniec października oczekiwano go w Zurychu, gdzie miał być gościem towarzystwa Hottingen podczas pierwszego wieczoru, otwierającego jesienny sezon; mógł zatem żywić uzasadnioną nadzieję, iż jego pozwolenie na pobyt zostanie do tego czasu przedłużone. Wszelako spadek wartości jego pensji otrzymywanej z Niemiec – a coraz częściej tylko na nią mógł liczyć – oznaczał, że będzie zmuszony zdać się na gościnność przyjaciół, którą mogła mu ofiarować jedynie Mary Dobržensky w swej willi w Nyon. Hrabina zapewniła go, iż zawsze będzie tam mile widziany, wyraziła też gotowość udzielenia pożyczek, by – nim nastaną lepsze czasy – dopomóc mu przebrnąć przez trudności. Dopóki jednak poeta pozostawał w Soglio, niczym Tannhäuser w grocie Wenery, gdzie »połyskują księgi, podobne nęcącym klejnotom iskrzącym się pośród ciemności kopalni«, przeżywał tak piękne chwile, iż nie wybiegał myślą ku przyszłości. Przez cały sierpień i wrzesień próbował z wolna powrócić do swej twórczości, zagłębiając się w lekturze i pisząc niezliczoną ilość listów. »A zatem siedzę tutaj i dumam nad moim życiem – życiem, które tam zawsze dochodzi swej najczystszej istoty, gdzie może znaleźć dla siebie ostoję w prawdziwie tradycyjnym otoczeniu.« Z taką pomocą zdołał, jak się wydaje, otrząsnąć się ze swej wielkiej »niemoty«, na którą skazała go wojna; i choć tylko o krok bliższy był wewnętrznej refleksji nad twórczością poetycką, to jednak odzyskał zdolność wyrażania swych uczuć i doznań, które utrwalił na kartach listów, jakie pośród ciszy i odosobnienia biblioteki popłynęły spod jego pióra.</p>

<p>W takim otoczeniu Rilke mógł rozbudzić swą wyobraźnię – jakkolwiek nie znajdując jeszcze dla niej wyrazu w poetyckim słowie – i badać obszary u granic ludzkiego poznania, do których dotarł podczas pobytu w Hiszpanii, spisując swe »Przeżycia« z Duino i Capri. W powstałym w Soglio eseju rozważał pewien eksperyment, mający za cel odkrycie tego, co wyobrażał sobie jako »Pra–dźwięk« (»Ur–Geräusch«). Jeśliby szew ludzkiej czaszki potraktować jako zygzakowato biegnącą ścieżkę zapisu dźwięku prymitywnego fonografu, jaki wraz z kolegami próbował ongiś zbudować na lekcji fizyki, czy wówczas nie rozbrzmiałby ów nieznany dźwięk, owa osobliwa muzyka, która mogłaby przybliżyć nas do misteriów życia? Czy nie można by w podobny sposób badać innych, na pozór przypadkowych linii istniejących w przyrodzie i tak dotrzeć do sfer nieznanych jeszcze zmysłom? Gdzieś tam bowiem musi istnieć »najtajniejszy język« – napisze poeta – język złożony z »jąder słów«, nie kwiaty, które zrywamy, lecz ich nasiona ukryte pod ziemią. »Moja proza w ›Propozycji eksperymentu‹ drąży głębiej aniżeli w <em>Maltem</em>, dociera odrobinę dalej w głąb ziemi, lecz o jedną tylko warstwę; pozostaje jedynie domyślać się, jakim językiem <em>tam</em> można mówić, gdzie panuje milczenie.«</p>

<p>Przez pewien czas Rilke mógł postępować, jak gdyby okres opieki, jaką roztoczono nad nim w Soglio, nigdy nie miał się skończyć, przypominając w tym »jakiegoś psa, który uczy się udawać martwego«. Nie można było jednak zapominać o otaczającej rzeczywistości; należało ponownie wnieść o przedłużenie pozwolenia na pobyt, poeta musiał też powrócić w okolice Nyon – przypisanego mu miejsca zamieszkania. »To tak, jak wówczas, kiedy będąc dzieckiem bierzesz czystą kartkę papieru i zaczynasz spisywać na niej listę swych życzeń« – zwierzał się w liście do Yvonne von Wattenwyl z 9&nbsp;września – »i nagle spostrzegasz, iż jej nie starcza, i twoje pismo jest coraz bardziej ścieśnione – ja także, z dnia na dzień, piszę coraz to drobniej i ciaśniej, i nic nie mogę poradzić, że moja stronica się kończy. Nie posunąłem się wiele naprzód w mym dążeniu, by ›zebrać się w sobie‹.« Uzyskawszy nowe zaświadczenie lekarskie, wspierające jego podanie, przesłał je do urzędu w Nyon, dokąd sam wyruszył 21&nbsp;września.</p>

<p>Zanim Rilke zdecydował się znów skorzystać z gościny Mary Dobržensky, obiecywał sobie raz jeszcze spotkać Marthe, która w owym czasie zawitała w Szwajcarii – miał to być jego pierwszy po latach kontakt z Paryżem, »Paryżem mojej pracy i mych nadziei«. Pod koniec miesiąca zatrzymali się razem na kilka dni w niewielkim pensjonacie w Begnins niedaleko Nyon. Poeta mógł wprawdzie podziwiać jej biegłość w sztuce tkania gobelinów, czym się wówczas zajmowała, niemniej pod wielu względami było to przygnębiające doświadczenie, »nieco przyblakłe na brzegach«. Mimo żywego usposobienia Marthe oraz jej wiernego oddania, Rilke nie potrafił tchnąć nowego życia w ich dawny związek.</p>

<p>Po przybyciu do Nyon, gdzie stanął 2&nbsp;października, dotarły doń dwie pomyślne wiadomości. Jego pozwolenie na pobyt zostało przedłużone do końca roku, zaś Mary Dobržensky zdołała go przekonać, by przyjął od niej – jako pożyczkę – sumę w wysokości od siedmiuset do dziewięciuset franków na miesiąc, którą będzie mógł spłacić w dogodnej chwili, kiedy wartość marki niemieckiej odpowiednio wzrośnie. Wieści te sprawiły mu niezmierną ulgę, dzięki czemu zabawił u hrabiny pełne dwa tygodnie, choć jego pokój nie był bardziej przestronny niż kredens stojący pod schodami, zaś rzeka gości, odwiedzających willę, toczyła się dalej. Rilke dowiedział się również, iż oprócz wieczoru autorskiego w Zurychu przygotowywano kilka kolejnych w innych miastach Szwajcarii; miał zatem nadzieję, iż – jak donosił swemu wydawcy – dzięki owym prelekcjom, jeśli podróż ta okaże się sukcesem, oraz funduszom ofiarowanym przez Mary będzie w stanie utrzymać się do końca roku, nie wyglądając dodatkowej pomocy od Insel Verlag. A potem – czeka go być może powrót do Niemiec, aczkolwiek – jak wyznał – ciekaw był, czy gdzieś jeszcze w Szwajcarii mógłby odnaleźć otoczenie podobne temu, w jakim przebywał w Soglio. »Wszystko tam było niczym obietnica przyszłości, niczym próbka materiału, z którego później uszyją ci cały strój, płaszcz z kapturem, co czyni niewidzialnym.« Tego wszakże nie dało się zaplanować; musiał czekać na jeszcze jedno spośród owych zrządzeń Opatrzności, których mógł się już wręcz spodziewać w swym życiu. Niemniej, zima nadciągała wielkimi krokami, stąd jeśli miały się spełnić jego życzenia, musiał Opatrzność po temu nakłonić.</p>

<p>Rilke ruszył do Genewy, gdzie spotkał się z Baladyną Klossowską; z niekłamaną radością wziął udział w wieczorze teatralnym Georgesa Pitoëffa, »młodego genialnego Rosjanina,&nbsp;… który prezentuje wszystko, co odpowiada jego wizji, sztuki ze wszystkich krajów i we wszelkich językach, a każda z nich zainscenizowana podług tej wizji, w żadnym zaś razie ku uciesze publiczności&nbsp;… teatr moich wyobrażeń«. W towarzystwie hrabiny Mary obejrzał kilka domów do wynajęcia w pobliżu Nyon, jednak cała okolica Genewy, nawiedzana przez przenikliwe podmuchy <em>bise</em>, wydała mu się niezbyt gościnna. Poecie udało się spędzić kilka cieplejszych dni w Brissago, w Tessin, niemniej także i tam nie ziściły się jego nadzieje; 25&nbsp;października miał stawić się w Zurychu, by spełnić swe zobowiązania.</p>

<p><strong>2</strong></p>

<p>Cisza, czuła opieka, jakiej potrzebuję, przyroda, samotność, <em>żadnych</em>, <em>żadnych</em> ludzi przez pół roku! Kiedy się to ziści? I gdzie?</p>

<p>(Do Marie Taxis, 18.1.1920)</p>

<p>Występy przed publicznością to z pewnością ostatnia rzecz, jakiej poeta pragnął w owym czasie. Potrzebował czegoś całkiem odmiennego – »cichej kontemplacji, której tygodnie spędzone w Soglio były zaledwie początkiem«. Rilke nabrał przekonania, iż gwoli pełnego zrozumienia poezji należy je recytować na głos. Jednakże w ciągu dziesięciu lat, jakie upłynęły od czasu, gdy po raz ostatni stanął przed licznym audytorium, czytał swe utwory jedynie w kręgu bliskich przyjaciół; jednocześnie z coraz większą niechęcią czynił to przed szerszą, nieznaną mu publicznością. Niemniej, z właściwą sobie sumiennością przygotowywał się w trakcie swych podróży do owej próby, przez jaką miał przejść zmuszony okolicznościami. Towarzyszyło mu przy tym uczucie, iż głęboka przepaść dzieliła nie tylko jego samego od obcych mu słuchaczy, lecz również ludzi owładniętych doświadczeniem wojny od tych, którzy trwali nieugięcie na »wyspie pokoju«. W słowach wprowadzenia, wypowiedzianych do sześciuset osób obecnych podczas pierwszego wieczoru, jaki odbył się 27&nbsp;października w Zurychu, dał wyraz nurtującym go rozterkom i wyjaśniał swą decyzję, by mimo wszystko recytować wiersze, które mogą wydawać się oderwane od rzeczywistości lub też zostać uznane za czystą »poésie de luxe«.</p>

<p>Nie musiały nadejść »straszliwe lata« wojny, – mówił poeta – by poddał osądowi swą pracę artystyczną i szukał dla niej uzasadnienia. Dwadzieścia lat wcześniej, kiedy goszcząc w Jasnej Polanie wędrował z Tołstojem po łąkach ukwieconych niezapominajkami, musiał stawić czoła temu wyzwaniu; od tamtej pory w każdym momencie zwrotnym swego życia sięgał w głąb własnego sumienia – i »mój odpowiedzialny, wewnętrzny głos był mi zawsze przychylny«. Dzieło, którego fragmenty miał czytać, zrodziło się z przekonania, iż jego powołaniem jest »złożyć czyste świadectwo ogromu świata, jego różnorodności i bogactwa«.</p>

<p>Dla tegoż właśnie świadectwa żywiłem nadzieję, że zdołam rozwinąć mój wiersz, tak iżbym mógł objąć lirycznym słowem wszelkie zjawiska, wszelkie przejawy, nie tylko te ze sfery uczuć; przedstawić – w ich szczególnym świecie uczuć – zwierzę, roślinę, każde zdarzenie, <em>rzecz</em>. Niech nikogo nie zmyli, iż przywołuję często obrazy przeszłości. Albowiem to, co przeminęło, wciąż istnieje pośród pełni zdarzeń, jeśliby przeszłość pojmować nie wedle jej treści, lecz poprzez jej głębię i intensywność; my zaś&nbsp;… zdani jesteśmy na ową wyniosłą widzialność rzeczy minionych, jeśli pragniemy wyobrazić sobie – poprzez alegorię – tę przytłumioną wspaniałość, która nadal, także i dziś, nas otacza.«</p>

<p>W zgodnej opinii tych, którzy mieli sposobność słuchać poety recytującego swe utwory czy to w kręgu przyjaciół, czy podczas tego rodzaju wieczorów autorskich, Rilke był niezrównanym interpretatorem własnych wierszy. »Ciepłym męskim barytonem« deklamował strofy »z niezwykłą emfazą i plastyczną wyrazistością«. Dzięki wrodzonemu talentowi scenicznemu oraz zmysłowi estetycznemu potrafił oczarować słuchaczy, bez względu na ich liczbę. Jednakże wspaniały sukces, jakim zakończył się pierwszy wieczór, w niemałej mierze poeta zawdzięczał własnej pieczołowitości, z jaką każdy wiersz czy przekład poprzedzał krótkim komentarzem – wspominał o wpływie Rodina na genezę »Pantery«, a przed odczytaniem przekładu »Les morts« Verhaerena poświęcił pamięci swego »wielkiego przyjaciela« kilka słów. Nie milknące oklaski, jakimi go nagrodzono, świadczyły, iż zdołał nawiązać bliską łączność z publicznością, na czym tak bardzo mu zależało. Na sali obecni byli liczni przyjaciele; poczucie, iż może zwrócić się do nich osobiście, pomogło mu utrzymać w napięciu uwagę »nieprzeniknionej masy ludzi, których tak trudno poruszyć«; wielce pochlebna recenzja, jaka ukazała się nazajutrz na łamach <em>Neue Zürcher Zeitung</em>, nie pozostawiła najmniejszych wątpliwości, iż sztuki tej dokazał.</p>

<p>Rilkego udało się nakłonić, by wystąpił w Zurychu po raz drugi, tym razem wyłącznie przed członkami towarzystwa Hottingen; w trakcie wieczoru, 1&nbsp;listopada, poeta odczytał również swój esej »Pra–dźwięk«. Później zaś odbył tryumfalne tournée, odwiedzając miasta niemieckojęzycznej Szwajcarii – gościł najpierw w St.&nbsp;Gallen, następnie w Lucernie, Bazylei, Bernie, na koniec zaś, 28&nbsp;listopada, w Winterthur. Z początku myśl o wieczorach autorskich budziła w nim pewne obawy, niemniej z czasem odzyskał pewność siebie, a opromieniająca go sława, której zwykle się wyrzekał, najwyraźniej napawała go satysfakcją. Podczas wszystkich spotkań w podobny sposób prezentował swe utwory, choć za każdym razem wprowadzał pewne zmiany w wyborze wierszy i dostosowywał tekst wprowadzenia do charakteru i miejsca spotkania – w St.&nbsp;Gallen, rodzinnym mieście Reginy Ullmann, wypowiedział słowa uznania, jakie żywił dla szwajcarskiej poetki; w trakcie wieczoru w Bazylei przywołał na pamięć postać Bachofena; wreszcie, w Winterthur, gdzie mieszkała zamożna rodzina Reinhartów, miłośników sztuki i kolekcjonerów, skupił swą uwagę na twórczości Cézanne’a. Dzięki temu wszędzie zdołał wzbudzić wśród słuchaczy uczucia empatii, co sprawiło, że – jak donosił Kippenbergowi – nawet najbardziej osobiste i »trudne« wiersze wywołały żywy oddźwięk. Powziął też trafną myśl, by przez wzgląd na wielojęzyczną publiczność recytację swych przekładów z francuskiego i włoskiego poprzedzać czytaniem wersji oryginalnej utworów. Kiedy owe »niezwykłe publiczne występy« dobiegły końca, Rilke poczuł się nieco zawiedziony.</p>

<p>»Szwajcarzy to mocny i zwarty materiał« – napisał poeta, powodowany uczuciem dumy, iż zdołał go przeniknąć. W ciągu tych pracowitych tygodni największą wszakże przyjemność – jak ongiś w Bernie – sprawiło mu przyjęcie, jakiego doznał ze strony starych rodów szwajcarskich, a także liczne przyjaźnie, które wówczas zawiązał. Niektóre spośród nich miały odegrać doniosłą rolę w jego życiu. W Bazylei szczególnie serdecznie powitała go rodzina Burckhardtów; w otoczeniu osiemnastowiecznej architektury tego miasta wydawało mu się, iż powrócił do znajomego Paryża. Kiedy przed występem w Bazylei gościł na herbacie u siostry Carla Burckhardta, Theodory von der Mühll, kominek w salonie przywiódł mu na myśl jego pokój w Hôtel Biron; zaraz też zaczął snuć opowieść o Paryżu. Cień rozgoryczenia z powodu utraty paryskiego mieszkania, jaki czasem pojawiał się na jego twarzy, – wspominała Theodora – rozpraszał zawsze jego zaraźliwy śmiech oraz wesoły humor, niezapomniany dla wszystkich, którzy mieli zaszczyt poznać go osobiście. W Winterthur Rilke zatrzymał się w domu Hansa Reinharta, literata i dramaturga, członka towarzystwa literackiego, które zorganizowało jego wieczór autorski, oraz jego młodszego brata Wernera, mecenasa muzyki i wybitnego wirtuoza. Odwiedził też najstarszego z braci, Georga, konesera sztuki oraz posiadacza imponującej i wciąż powiększanej kolekcji. Bracia Reinhart byli zamożnymi przedsiębiorcami, współwłaścicielami ogromnej firmy tekstylnej Volkartów, prowadzącej rozległe interesy na Dalekim Wschodzie; każdy z nich, czując się na swój sposób miłośnikiem sztuki i mecenasem, różnił się wielce od arystokratycznych protektorów, jakich Rilke do tej pory spotykał.</p>

<p>Jednakże już u początku swej podróży, w Zurychu, poeta poznał kobietę, do której od razu poczuł wyjątkową sympatię, kobietę »rzeczywistą i bliską,&nbsp;… matkę dorosłego już syna&nbsp;… lecz drobną, pełną wdzięku, młodą«. Nanny Wunderly, zaledwie trzy lata młodsza od Rilkego, poślubiła właściciela garbarni w Meilen opodal Zurychu; była wnuczką jednego z założycieli firmy Volkart i kuzynką braci Reinhart, energiczną, pełną życia gospodynią i matką. Ta smukła osoba, o sylwetce zwiewnej jak sylfida, nie była wprawdzie intelektualistką, niemniej wyrobiła sobie własne, ustalone poglądy na literaturę i sztukę. Uwielbiała swój ogród i dom, »Untere Mühle« w Meilen, przy którego dekoracji dowiodła niewątpliwego talentu. Tam też oddawała się swemu hobby – oprawianiu książek. Czwarty listopada, dzień pierwszych odwiedzin w domu Nanny, Rilke zaznaczył w swym dzienniku w szczególny sposób, określając go mianem »nieskończenie dobrego«; dzięki jej szczeremu i wrażliwemu usposobieniu odnalazł w niej bowiem ostoję, jakiej potrzebował. Owładnęło nim uczucie, iż oto wreszcie może cieszyć się całkowicie bezinteresowną opieką, o jakiej marzył; zyskał »cuda czyniącą« przyjaciółkę w oddali, zawsze gotową służyć pomocą, jednocześnie nie stawiając przed nim jakichkolwiek wymagań – ucieleśnienie miłości bez posiadania. »Nigdy jeszcze nie byłem tak głęboko przekonany o bliskości człowieka« – napisał do niej na Boże Narodzenie – »i czuję, Wrażliwa, jak bardzo bliskość ta jest łagodna.«</p>

<p>W setkach listów skierowanych do Nanny – każdy z nich był przez nią pieczołowicie przechowywany – do głosu dochodzi wyjątkowa spontaniczność autora. Wobec Nanny Wunderly był Rilke <em>en pantoufles</em>; na ich kartach trywialne problemy codziennego życia przeplatają się z ideami i przemyśleniami poety, sądami na temat przeczytanych książek i bzdurnymi plotkami o innych. Prawie w ogóle brak w nich przy tym jakiejkolwiek – tak dla niego charakterystycznej – stylizacji, dominującej nawet w listach do ukochanych osób, jak Benvenuta. Jednakże autor tych listów to również człowiek skupiony na samoanalizie – nie opisuje on swych »symptomów« w sposób dokładny, niemalże bezstronny, jak to czynił w korespondencji z Lou, niemniej przypomina pacjenta leżącego na kozetce psychoanalityka, wyrzucającego z siebie wspomnienia i skojarzenia, lęki dzieciństwa i nadzieje wieku dojrzałego. Wespół z bezbrzeżną cierpliwością, z jaką Nanny listy te czytała i na nie odpowiadała, ofiarowała mu również pomoc materialną, jakiej poeta dotychczas jeszcze nie zaznał. Spełniała każde jego życzenie, nieomal zanim zdołał je wypowiedzieć, poczynając od skarpet do spania, poprzez kamasze i pościel, na specjalnym mydle i przyborach toaletowych kończąc; niestrudzenie kupowała dla niego ubrania, częstokroć je wymieniając, jeśli nie odpowiadały jego wysokim wymaganiom. Wiedziony instynktem, Rilke od początku nazywał ją »małą Nikê«, jej to bowiem przede wszystkim będzie zawdzięczać swe ostateczne zwycięstwo – nie tylko nad mocami, które zagrażały narodzinom jego poetyckich dzieł, lecz także w nieustannych zmaganiach o odzyskanie własnej tożsamości, której brak odczuwał już w latach dziecięcych wskutek antypatii względem swej ojczyzny, a później całego niemieckiego środowiska; owo poczucie braku korzeni wzmogło się wraz z rozpadem wielonarodowościowej monarchii Austro–Węgier.</p>

<p>W owym czasie Rilke istotnie był uchodźcą bez ojczyzny, gdyż – jako obywatel Czechosłowacji – nie wystarał się o nowy paszport. Nawet jego powrót do Monachium znalazł się pod znakiem zapytania, jako że uznano by go tam za cudzoziemca. Pomimo lekceważącego stosunku do Szwajcarów i sztucznej urody ich kraju zaczął powoli doceniać zalety uporządkowanego trybu mieszczańskiego życia, dotąd mu nie znanego. Z czasem uzmysłowił sobie, iż ten wielojęzyczny kraj mógłby stać się jego prawdziwym »domem«; być może nawet miałby sposobność na stałe tam zamieszkać, pośród otoczenia, w jakim przebywał w Soglio. W trakcie swej podróży nie omieszkał poruszyć tej kwestii w licznych rozmowach; w Bazylei, w towarzystwie Dory von der Mühll obejrzał wiele domów z myślą o ich wynajęciu, nie wyszukał jednakże nic odpowiedniego. Czyniąc rozpaczliwe starania, by znaleźć dla siebie schronienie, przynajmniej na okres zimy, poeta »sprowokował, wręcz wymógł« na pewnej zamożnej wielbicielce, aby go zaprosiła do swej posiadłości w Asconie. Był to całkiem chybiony pomysł, o czym sam się przekonał, kiedy na początku grudnia zobaczył na miejscu niewielkie, surowe i słabo ogrzewane mieszkanie w przybudówce, które gospodyni – nieświadoma wymagań swego gościa – gotowa była oddać mu do dyspozycji. Rainer zdał sobie sprawę, iż odpowiedniego dla siebie miejsca nie mógł »wymóc«; błędem było nawet próbować.</p>

<p>Rilke wykazał roztropność i zatrzymał się najpierw w Grand Hotel w Locarno. Wyplątawszy się z kłopotliwej sytuacji – usprawiedliwiał się w szczerych, acz taktownych słowach – zdecydował wynająć dla siebie dwa pokoje w pobliskim pensjonacie Muralto, co prawda niewiele większe, lecz przynajmniej dobrze ogrzane; tamtejszy gospodarz gotów był ochoczo spełniać wszelkie jego życzenia. Nie odpowiadało to nadziejom poety – »rozczarowanie, niepewność i zmartwienie są wszystkim, czym tu oddycham, mimo jasności i słońca«, napisał do Wernera Reinharta; niemniej jednak pokoje nabrały przytulnego charakteru, kiedy z paczek, nadsyłanych mu przez Nanny Wunderly, wyjmował lichtarze, naczynia, imbryk do parzenia herbaty oraz dodatkowe koce. »Muszę zatem już na zawsze pozostać w tym odpychającym pensjonacie« – wyznał jej w liście tuż przed Bożym Narodzeniem – »któż bowiem byłby w stanie spakować to wszystko, co właśnie rozpakowałem?« Zimowe miesiące, wypełnione samotnością i kontemplacją, pomogła mu przetrwać świadomość duchowej bliskości Nanny; z wdzięczności poeta przesłał jej odpisy trzech swych Elegii.</p>

<p>Otuchą napełnił go również list od Dory von der Mühll; w załączeniu przekazała mu zaproszenie swej matki w gościnę do jej ziemskiej rezydencji Schönenberg, położonej nieopodal Pratteln, na południe od Bazylei. Czekała go tam samotność, jakiej pragnął, a także (rzecz niezbędna, o czym pamiętała Dory) odpowiednie miejsce, gdzie mógł się przechadzać podczas pracy. Zaproszenie to pragnął zachować na przyszłość, – odpisał Rilke – gdyż zamierza pozostać przez pewien czas w obecnym mieszkaniu, by przekonać się, czy może tam czegoś dostąpić; niemniej myśl o gościnie w Schönenbergu podnosiła go na duchu, »tam muszę się ukryć, jak niegdyś w Duino, pośród ciszy i stroniąc od ludzi, bez słów, zwrócony ku wnętrzu.«</p>

<p>Niepokój budziła w nim jednak kwestia pieniędzy. Honoraria z wieczorów autorskich – towarzystwa literackie, wyjąwszy zuryskie, skupiały niewielu członków i dysponowały skromnymi środkami – z trudem wystarczały na utrzymanie w trakcie podróży. Rilke nie mógł też liczyć na pomoc Mary Dobržensky, która wyjechała właśnie do Anglii; kiedy wartość niemieckiej marki spadła w stosunku do franka szwajcarskiego do poziomu 10&nbsp;do&nbsp;1, Kippenberg uznał, iż rozsądniej będzie nie odpowiadać na jego prośby o dodatkowe fundusze, ba, usilnie nalegał, by powrócił do Niemiec. Skutkiem tego poeta, mimo znacznej sumy zgromadzonej na swym koncie w Insel Verlag, przed Bożym Narodzeniem pozostał właściwie bez grosza. Z pomocą pospieszyła Mary, powróciwszy z końcem roku do Szwajcarii. »Teraz wszystko złagodniało« – napisał do Yvonne von Wattenwyl – »wciąż mogę liczyć na moje pożyczki (jakkolwiek lekkomyślną jest rzeczą nadal jej przyjmować), mały pensjonat przyzwyczaja się do mojej obecności&nbsp;… a co najlepsze – nie na długo, nadarzyły się bowiem liczne sposobności wyjazdu w gościnę, i być może tym razem&nbsp;… właściwe, sprzyjające.«</p>

<p>Otrzymane pieniądze – jak zawsze – przeciekały mu wszakże przez palce; wydawał je na prezenty noworoczne, wszelkiego rodzaju książki, jakie go zainteresowały – wśród nich znalazły się utwory Julesa Romains, Pierre’a Loti, <em>Historia królowej Saby</em> Mardrusa, reprint pewnego paryskiego raptularza z osiemnastego wieku – oraz zakupy kolejnych przedmiotów do jego przepełnionych już pokoi, między innymi urzekające biurko w stylu Ludwika XV., które opisał ze wszystkimi szczegółami w liście do Nanny Wunderly; po jego przeprowadzce przeznaczono je do domu Nanny w Meilen. Jednakże wszelkie wysiłki, by stworzyć odpowiednią atmosferę do pracy, okazały się daremne; poetę wciąż dręczyła niepewność, czuł się osamotniony, »une branche bien sèche«. 10&nbsp;stycznia dotarła doń wiadomość, iż musi opuścić Szwajcarię przed końcem marca; zatem nie będzie mógł dłużej gościć u Burckhardtów w Schönenbergu, czego z radością wyczekiwał. Koniec jego wędrówki w poszukiwaniu prawdziwego domu znów wydawał się równie odległy jak dawniej.</p>

<p>Rilke musiał porzucić nadzieję, iż uda mu się pogrążyć w całkowitej samotności. Wszelako sam siebie mógł winić za to, że wplątał się w nową znajomość; przez cały styczeń i luty ów związek emocjonalny nie tylko pochłaniał większość jego czasu, lecz również – jak niegdyś w Paryżu Marthe Hennebert – zawładnął bez reszty jego uczuciami. Angela Guttmann, młoda Austriaczka, przez lata swego pierwszego, nieszczęśliwego małżeństwa, a także później, przebywając wraz z drugim mężem w Berlinie, żyła w dotkliwym niedostatku. Teraz zaś, kiedy znalazła się w Locarno, samotna i chorowita, zdana była jedynie na niewystarczające fundusze pochodzące z Niemiec. Poznawszy przypadkiem Rilkego, pożądliwie przylgnęła do niego, jako że okazywał jej sympatię i pomoc. Zainteresowanie poety smutną historią jej życia wzmogło się, kiedy odkrył w niej aspiracje do pióra, szczególnie zaś gdy poznał wiele »rosyjskich« cech jej charakteru. Być może nie bez znaczenia pozostawał również fakt, iż przyjęła ona religię żydowską, która – podobnie jak islam – w przekonaniu poety bardziej zbliżała się do Boga aniżeli chrześcijaństwo, a wyznający ją naród w Starym Testamencie »stworzył potężnego Boga&nbsp;… początek pewnego Boga«.</p>

<p>Rilke od samego początku był świadom niebezpieczeństwa, na jakie się narażał, poddając się po raz kolejny wymaganiom, stawianym mu przez innych ludzi. Ich gotowość odkrywania przed nim swego serca oraz jego własne <em>zrozumienie</em> dla ich położenia wzbudzało w nim – jak wyznał w liście do Nanny Wunderly – uczucie boskiej wyższości; jednocześnie wszakże zdawał sobie sprawę, iż postępował nazbyt po ludzku, by wszystko to mogło być czymś więcej niż tylko pozorem. Jego zdolności jasnowidza, dzięki którym potrafił dostrzec los drugiego człowieka, wywoływały w nim nieodparte pragnienie niesienia pomocy. Jakże często wpadał wówczas w potrzask; mimo to za każdym razem miał nadzieję, że jego pomoc pozostanie czymś bezosobowym, on zaś będzie jak ów »patrzący, który przechodzi obok, nie pozbawiony uczuć miłości, wszak nie przystając ani na chwilę«. Takowy dystans trudno zachować nawet zawodowemu doradcy, psychoanalitykowi czy lekarzowi; dla Rilkego okazało się to niemożliwe do spełnienia. W niedługim czasie poeta był już uwikłany w problemy Angeli; godzinami przysłuchiwał się jej opowieściom, wystarał się dla niej o nowego lekarza, a kiedy choroba przykuła ją do łóżka, spędzał przy niej całe popołudnia i wieczory. Źródłem owej troskliwości była po części fascynacja jej dawnym życiem w ubóstwie, nie dającym się porównać z tym, czego sam doświadczył czy też opisał na kartach <em>Maltego</em>, po części zaś niekłamany podziw, jaki wzbudziły w nim jej utwory; podejmował usilne starania, by zainteresować nimi redakcje czasopism i wydawców. Jego entuzjazm był tak wielki, iż nakłonił Georga Reinharta, by przesłał jej nieco pieniędzy; również Nanny Wunderly zebrała pewną kwotę w gronie swych przyjaciół.</p>

<p>Jest rzeczą wątpliwą, by Rilke mógł lepiej wykorzystać swój czas i siły, które w ten sposób trwonił. Poeta pragnął powstrzymać się od nieustannych rozmów, jakie od chwili przyjazdu do Szwajcarii – wyjąwszy okres pobytu w Soglio – wciąż go uporczywie absorbowały; tęsknił za samotnością, by usiąść za biurkiem i wziąć do ręki pióro. Wszak samo biurko i piękne notatniki, oprawiane przez Nanny Wunderly, nie wystarczały, by przezwyciężyć trudności, jakie wyrastały przed nim na drodze prowadzącej ku twórczości poetyckiej; w pierwszych dniach stycznia owładnęło nim zwątpienie we własne siły. Rozpoczął wówczas pisać pewien rodzaj dziennika, w którym utrwalał niektóre spośród swych wrażeń; kurczowo uchwycił się myśli o »swej Ukochanej« w Meilen, śląc jej listy, czasem po kilka na dzień, donosząc o każdym zdarzeniu i dzieląc się każdą refleksją, jaka mu się nasunęła – niemniej wszystko to nie przywiodło go bynajmniej do jego »pracy«. Na biurku piętrzył się stos zaległej korespondencji, lecz z początku nawet odpisywanie na listy nie przychodziło mu z łatwością. »Bóg raczy wiedzieć, czemu utrzymuję tak wiele kontaktów, czasem myślę sobie, że to zastępuje mi ojczyznę, jak gdyby dzięki tej rozległej sieci rozmaitych wpływów człowiek mógł, rozdzieliwszy się, »być gdziekolwiek« – zwierzał się Nanny; uświadamiał sobie wszakże, iż listy te musi pisać w równej mierze dla siebie, co dla innych. Były one niezbędne »dla ›sprawy‹, gwoli mojej pracy; ostatecznie we wszystkich moich listach można odczuć jej pulsowanie, odnaleźć ślad jej siły i głębi«.</p>

<p>W połowie stycznia poeta przemógł się i powrócił do swej korespondencji, stanowiącej istotne przygotowanie do twórczej pracy. Kiedy w liście do Nikê przesłał odpis skrupulatnie prowadzonej agendy, w nadziei, iż uzyska od niej »dobre świadectwo« za swą pilność, widniał na nim wykaz&nbsp;… osiemdziesięciu listów wysłanych w ciągu miesiąca (pominąwszy siedemnaście skierowanych do niej pism, dotyczących spraw chwili oraz finansów). Większość z nich liczyła ponad cztery strony, a niektóre były nawet znacznie dłuższe; wśród nich niemała liczba starannie zredagowanych odpowiedzi na listy młodych kobiet, szukających u podziwianego poety słów zachęty do wytrwałości w podejmowanych przez siebie wysiłkach lub pocieszenia w nieszczęściu. Było to zatem zajęcie nie mniej wyczerpujące aniżeli sprawowanie opieki nad Angelą Guttmann, pozwalało wszakże zachować ów dystans »patrzącego, który przechodzi obok«.</p>

<p>Rilke często pisywał również do Ruth, która w czasie swego krótkiego pobytu w Monachium zajmowała jego mieszkanie. Tam też polecił przekazywać jej należność, wypłacaną przez Insel Verlag. W notatniku poety nie pojawiła się wszakże jedna choćby wzmianka o liście adresowanym do Klary. Nadal łączyły ich życzliwe i przyjazne stosunki; kiedy projekt domu w Bredenau przybrał realne kształty, Rainer z zadowoleniem powitał perspektywę większej niezależności, jaka odsłaniała się przed Klarą, aczkolwiek miał spore wątpliwości co do kwestii finansowych. Niemniej, poczuł się zaniepokojony, kiedy z końcem października dotarła doń wiadomość, iż Klara nie tylko potrzebowała dodatkowej sumy 3000&nbsp;marek, którą rad polecił wypłacić ze swego konta w Insel Verlag, lecz także domagała się od niego, by przejął hipotekę domu – na to wszakże nie chciał przystać. »Co się tyczy wszelkiej pomocy wykraczającej poza uzgodnioną wysokość funduszy, uważam siebie jedynie za ›przyjaciela Klary Rilke‹, pozbawionego jakichkolwiek ›zobowiązań‹« – napisał do Kippenberga, załączając list żony – »i uważam moje stanowisko za uzasadnione, zważywszy, iż od tak wielu już lat żyjemy w ścisłej i uczciwej separacji. Jednakże z ostatniego listu wynika, że wkrótce – mimo wszelkich uczuć przyjaźni – stanie się rzeczą konieczną naznaczyć bardziej wyraźne granice, określone przez owo zapatrywanie.« W okresie Bożego Narodzenia, przebywając w Locarno, poeta wziął na siebie ciężar tego zadania i napisał list do Klary, który – jak wyznał Nanny Wunderly – stał się dlań nieodzowny dla dopełnienia jego własnej samotnej egzystencji, gdyż usunął w nim ostatnie ślady ich »dawno już zerwanej więzi«. Klara czuła się obecnie na tyle niezależna i spokojna o swą przyszłość, że Rainer spodziewał się, iż także ona uzna prawny rozwód na rzecz pożądaną. Jednocześnie jednak uzgodnił z Kippenbergiem, iż począwszy od lutego roku&nbsp;1920 dodatkowa suma, wypłacana jej co miesiąc, wzrośnie do 600&nbsp;marek.</p>

<p>Dory von der Mühll przesłała poecie szkic, przedstawiający posiadłość Schönenberg; już pod koniec lutego Rilke niecierpliwie wyczekiwał dnia wyjazdu, tęsknił bowiem za samotnością, jakiej mógł tam zaznać, choćby jedynie przez krótki czas. Jednakże niełatwo przyszło mu uwolnić się od odpowiedzialności za Angelę Guttmann, jaką był przyjął na siebie, gdyż przylgnęła ona do niego jako swego jedynego przyjaciela. Z dnia na dzień odkładał termin odjazdu, aż wreszcie poczuł, iż zapewnił jej należytą opiekę; nie żałował starań, by znaleźć dla niej odpowiednie sanatorium, pozostawił jej też wiele spośród użytecznych przedmiotów, ofiarowanych mu przez Nanny Wunderly. Dopiero 27&nbsp;lutego powziął ostatecznie decyzję, by ruszyć w drogę do Bazylei i Schönenbergu.</p>

<p><strong>3</strong></p>

<p>Suis–je donc condamné à vous faire tant, tant souffrir?</p>

<p>(Do Baladyny Klossowskiej, 17.9.1920)</p>

<p>Rilke zamieszkał w średniej wielkości rezydencji wiejskiej, jaką w wieku osiemnastym wzniesiono obok zabudowań folwarcznych; służyła ona rodzinie Burckhardtów głównie jako zaciszne schronienie na letnie miesiące. Jedno ze skrzydeł domu zajmowało obszerne, wydłużone w kierunku północnym pomieszczenie, w którym poprzez odpowiednie umeblowanie urządzono pokój muzyczny, jadalnię, gabinet oraz salonik; wraz z sypialnią, dostępną z korytarza w narożnej części pokoju, oddano je do dyspozycji poety – wszystkiego dziewiętnaście kroków, jak stwierdził uradowany. Z Bazylei można było tam dotrzeć w godzinę, najpierw koleją do Pratteln, potem piechotą. Falisty krajobraz, niezbyt wielkiej urody i pełen oznak rosnącej industrializacji, odsłaniał daleki widok w stronę doliny Renu; podziwiając go, po raz pierwszy od dnia przybycia do Szwajcarii Rilke mógł odczuć ogrom przestrzeni, pozbawionej »natrętnej« sylwetki gór. Choć otaczała go służba, to jednak przez większość czasu – pominąwszy odwiedziny von der Mühllów –przebywał w samotności. Starodawne meble, książki i malowidła, rodowe biurko, łagodny owczarek, towarzyszący mu podczas spacerów, nadto żadnych dodatkowych wydatków poza osobistymi – czegóż więcej mógł pragnąć! Samego siebie musiałby obarczyć winą, – wyznał w liście do Wernera Reinharta, napisanym dzień po przeprowadzce – jeśliby jego pobyt w Schönenbergu okazał się bezowocny.</p>

<p>Jednakże Rainer wciąż stał na zbyt niepewnym gruncie, by jego słowa mogły wyrażać coś więcej niż tylko pobożne życzenia. Pozwolenie na pobyt miało utracić ważność przed upływem miesiąca, stąd też powrót do Niemiec wydawał się nieunikniony; trudno było zatem oczekiwać, aby poeta, dręczony niepewnością jutra, zdołał – mimo niekłamanej życzliwości, jaką mu okazywano – odnaleźć twórczą inspirację. Już po kilku dniach zaczął odczuwać nadmierne znużenie, ciężko też znosił nagły powrót mroźnej aury, gdyż niewielkie piece, pobudowane w tej letniej bądź co bądź rezydencji, nie wystarczały do ogrzania domu w czasie zimy. Wskutek złego samopoczucia nie był nawet w stanie odpisywać na listy, rosło też jego niezadowolenie z otoczenia, które z początku wydawało mu się wręcz idealne (rzecz to niewiarygodna, – sądził – aby będąc w posiadaniu domu od dziesięcioleci nie pomyśleć o założeniu wokół niego ogrodu).</p>

<p>W połowie marca, dzięki poparciu rodziny von der Mühll, Rilke zdołał uzyskać zgodę władz kantonalnych na przedłużenie swego pobytu do 17&nbsp;maja – dnia, w którym tracił ważność jego austriacki paszport. Jednakże ani to, ani nawet wyczekiwane nadejście wiosny nie przyniosły mu ulgi; z Monachium dotarły wieści, iż odmawiano odtąd prawa pobytu wszystkim cudzoziemcom, którzy nie mieszkali tam przed rokiem&nbsp;1914, przy czym zawisła także groźba konfiskaty ich mieszkań. Jedynym wyjściem z tej sytuacji wydawało się złożenie wniosku o wystawienie paszportu, poświadczającego jego nowe obywatelstwo, co otwarłoby przed nim możliwość uzyskania zezwolenia na roczny pobyt w Szwajcarii, być może również odwiedzenia znajomych miejsc – Wenecji czy nawet Paryża. Korzystając z pośrednictwa pewnego usłużnego dziennikarza, mającego dobre stosunki w czechosłowackim poselstwie, Rilke poświęcił w kwietniu i maju sporo czasu na dopełnienie irytujących formalności biurokratycznych, którym zaradzić nie zdołał nawet pochlebny list, wystosowany przez pewnego posła (»Austria przeminęła, lecz jej pedanteria zdaje się wciąż panować w nowych krajach« – wyznał w liście do Nanny Wunderly).</p>

<p>Na domiar owych niemałych utrapień nurtowały go wyrzuty sumienia z powodu opuszczenia Angeli Guttmann, a jednocześnie dręczyła obawa, że wciąż jeszcze nie potrafił zachować wobec niej właściwego dystansu. Przesłał jej pieniądze zebrane dzięki staraniom Nanny, rozmawiał w jej sprawie z pewnym wydawcą z Bazylei; sądził też, iż dzięki krótkim, chłodniejszym w tonie listom zdoła nieco przytłumić jej uczucia. Były to wszakże złudne nadzieje. W kwietniu – czego się najbardziej obawiał – Angela zawitała w Bazylei; poeta zmuszony był całymi dniami dotrzymywać jej towarzystwa, wyszukać dla niej odpowiedniego lekarza, przedstawiać ją dyrektorom muzeów i bibliotek, jako że nosiła się z zamiarem napisania pracy o sztuce murzyńskiej. Próbował przy tym w taktowny sposób przekonać ją, iż przebywanie w samotności jest dla niego czymś niezbędnym. »Moja chorowita protegowana ofiarowała mi chwile wzniosłej radości, lecz również nie oszczędziła zmartwień« – zwierzał się w liście do Dory von der Mühll, napisanym przed wyjazdem z Locarno. Co prawda udało mu się w końcu rozluźnić łączącą ich więź, niemniej jednak kłopoty i zmartwienia Angeli jeszcze przez długi czas burzyły spokój jego myśli. Pod wielu względami to właśnie wówczas najtrudniej przyszło mu się uwolnić z krępujących go więzów, jakie wciąż na nowo pozwalał sobie narzucać. Bez skrupułów opuścił Klarę, zerwał nawet ścisłe związki uczuciowe z Benvenutą i Loulou Albert–Lazard, kierując się niezachwianym przekonaniem, iż jego misja wymaga pogrążenia się w samotności. Tym razem wszakże, pomimo owej pewności, po raz pierwszy owładnęło nim poczucie winy, gdyż porzucał swą »protégée«, a samotny pobyt w Schönenbergu, dla którego to uczynił, okazał się mrzonką. (Angela zmarła dwa lata później w Davos).</p>

<p>Nazbyt łatwo było ulec pokusie wyjazdu do Bazylei; nawet kiedy poeta nie odwiedzał miasta z tego czy innego powodu, do Schönenbergu przybywali goście, których nie sposób było uniknąć. Składając wizyty rodzinie von der Mühll w Bazylei, jak również Nanny w Meilen, u której bawił w maju, Rilke sprawiał wrażenie, jak gdyby ochoczo rzucał się w wir towarzyskiego życia, od którego miał zamiar stronić. Pobyt w Schönenbergu stał się zaledwie etapem podróży ku nieznanemu jeszcze miejscu przeznaczenia. Pod koniec maja musiał przenieść się do innych pokojów, jako że rodzina von der Mühll zjechała do swej posiadłości na okres lata i zaczęła podejmować własnych gości. Wśród nich znaleźli się Hofmannsthalowie, przyjaciele domu, którym starano się pomóc przebrnąć przez trudności finansowe, wystawiając na sprzedaż niektóre <em>objets d’art</em> (sam Rilke zdołał nakłonić Wernera Reinharta do zakupu niewielkiej, wykonanej z brązu rzeźby Rodina – co znamienne, nie wyjawiając tego nigdy Hofmannsthalowi).</p>

<p>Spoglądając w niepewną przyszłość poeta przybrał postawę wyczekującą. Nie omieszkał wszakże poczynić odpowiednich kroków, by nie zmarnować możliwości, jakie mogły się przed nim otworzyć – wystąpił z wnioskiem o wydanie nowego paszportu, uzgodnił z pisarzem Hansem Feistem, iż ten zajmie jego monachijskie mieszkanie, by uchronić je przed rekwizycją, wniósł też podanie o przyznanie mu prawa powrotu do Monachium (które ostatecznie otrzymał). Wciąż jednak nie tracił ufności, iż Opatrzność będzie mu pomocą i to dzięki przypadkowi, nie zaś swym planom dozna wybawienia. Claire Studer, mieszkająca w owym czasie wraz z Iwanem Gollem w Paryżu, z entuzjazmem donosiła mu o życiu w stolicy i nadziejach na pomyślną przyszłość, mimo niskiej wartości niemieckiej marki i nieopłacalności wymiany. Jakkolwiek gorąco pragnął powrócić do Paryża – odpisał jej Rainer – niemniej nie mógł tego uczynić z własnej woli – »to musi być zapisane w moich gwiazdach«.</p>

<p>W każdym razie Schönenberg nie był już dłużej właściwym miejscem oczekiwania. Kiedy od von der Mühllów, którzy pod koniec kwietnia powrócili z krótkich odwiedzin w Wenecji, dowiedział się, iż podróży takiej nic zgoła nie stoi na przeszkodzie, uchwycił się myśli, by wyruszyć tam na spotkanie z Marie Taxis. Księżna nakłaniała go, aby przyjechał w czerwcu, jeszcze za jej bytności w Wenecji; po opuszczeniu miasta oddała mu do dyspozycji swe <em>mezzanino</em> w Palazzo Valmarana. »Nigdy nie będzie ono dla Pana idealnym miejscem, lecz tymczasem, jak sądzę, jest to najbardziej praktyczne rozwiązanie.« W pierwszych dniach maja poeta otrzymał wreszcie swój czechosłowacki paszport. Dzięki temu mógł otrzymać tymczasowe przedłużenie pozwolenia na pobyt do 11&nbsp;czerwca, niezwłocznie też wystąpił o wydłużenie go o kolejny rok; bez żadnych trudności uzyskał wizę na wjazd do Włoch, a także zezwolenie na powrót do Szwajcarii, ważne do końca miesiąca. Podróż tę wyobrażał sobie jako pierwszy krok ku prawdziwej wolności, wobec której pobyt w Szwajcarii był li tylko oczekiwaniem – przede wszystkim zaś krokiem naprzód, ku odzyskaniu utraconego poczucia ciągłości swego życia.</p>

<p>Kiedy 10&nbsp;czerwca Rilke zawitał w Wenecji, jej widok poruszył go do głębi; po ośmiu latach nieobecności miasto wydawało mu się zupełnie niezmienione – było jak we śnie lub też niczym spełnienie życzenia, jakie w bajce może wypowiedzieć umierający. Księżna, rodzina Valmarana, znajome <em>mezzanino</em>, pozostawione tam i zapomniane biurko w stylu Ludwika&nbsp;XVI.; miasto (praktycznie nienaruszone podczas niewielkiego bombardowania) wyglądało tak jak we wspomnieniach, może nawet nabrało jeszcze uroku wskutek strajku załóg <em>vaporetto</em>, przez co ciche gondole pozostały jedynym środkiem transportu; »ciepły marmur weneckich mostów« był jak zawsze kojący w dotyku. W trakcie rozmowy z Pią Valmarana oraz jej matką wracali wspomnieniami do wspólnie spędzonych dni latem tysiąc dziewięćset dwunastego, jak gdyby od tamtej pory upłynął zaledwie rok. Jedyną dostrzegalną zmianą był znaczny wzrost kosztów utrzymania, lecz kilka szwajcarskich franków w kieszeni wraz z sumą przekazaną mu przez Kippenberga wystarczyło, by mógł sobie pozwolić na dłuższy pobyt, niż z początku zamyślał.</p>

<p>Niepokojem napełniła go wszelako myśl, iż on sam także w niczym się nie zmienił; powrót do Wenecji zdawał mu się przeto nie tyle nawiązaniem do przeszłości, co jej powtórzeniem, czego nigdzie dotychczas nie doświadczył – po tym zaś mógł się spodziewać jedynie »rozpaczliwej jałowości«. Wstrzymując swój oddech przez wszystkie lata wojny poeta zdołał ocalić siebie – wszak nie zdołał się przeobrazić, nie dokonał się w nim ów duchowy rozwój, który byłby natchnął nowym rytmem nazbyt wierny odblask przeszłości Wenecji. Świadomość tego napełniła go uczuciem odrazy; na domiar złego doszła go wiadomość, iż do Wenecji wybierała się Eleonora Duse. »&nbsp;… i że to wszystko z nią się może jeszcze powtórzyć, wydawało mi się&nbsp;… tak straszne, że nie zwlekając wyjechałem stąd z powrotem do Szwajcarii.«</p>

<p>Podróż ta, jeśliby traktować ją jako próbę nawiązania zerwanych nici przeszłości, zakończyła się niepowodzeniem. »Aussi ce voyage ne m’a–t–il avancé en rien« – napisał jakiś czas później do Marthe – nie bardziej aniżeli w czasie pobytu w Szwajcarii, gdzie zaznał co prawda uroczych chwil, niemniej nie zdołał sięgnąć »ani do mej przeszłości, ani ku przyszłości, wciąż nieodgadnionej i tym bardziej niepewnej, gdyż nie widzę miejsca, w którym miałbym jej wyczekiwać«. Rilke nie mógł uskarżać się na brak propozycji składanych mu przez jego pobłażliwych przyjaciół – księżna Marie oddała mu do dyspozycji niewielki dom w swej posiadłości w Lautschin, rodzina Valmarana ofiarowała podobny w pobliżu Padwy; mówiono również o przebudowanym klasztorze w Taormina; jednakże każde z tych miejsc mogło stać się zaledwie przejściowym azylem, poeta zaś nabrał przekonania, iż jedynie prowadząc ustalony tryb życia może oczekiwać, że powróci doń poetycka inspiracja. Kiedy 13&nbsp;lipca opuszczał Wenecję, wydawało się, iż dalszy pobyt w Szwajcarii nie wchodził w rachubę, chociażby dlatego, że Mary Dobržensky, zmuszona wyjechać do Czech, wstrzymała wypłatę pożyczek. Nie pozostało mu nic innego, jak tylko dostosować się do okoliczności i powrócić na okres lata do Niemiec, później zaś – chcąc nie chcąc – udać się być może do Lautschin.</p>

<p>Jakkolwiek wyjazd ów zdawał się nieunikniony, Rilke nie mógł zdobyć się na to, by porzucić swą bezpieczną przystań w Szwajcarii dla niepokojów i zamętu, panujących – jak mu doniesiono – w Niemczech i jego własnej ojczyźnie. Po odwiedzinach w Meilen powrócił na pozostałe dni lipca do Schönenbergu; lecz zamiast podjąć zamierzone przygotowania do ostatecznego wyjazdu, nie oparł się pokusie krótkiej podróży pożegnalnej do Genewy i Berna – kilka dni ciągnęło się tygodniami, a Rilke wciąż przewlekał termin swego »le retour pénible«. Genewa nigdy jeszcze nie wydała mu się tak piękna, »nigdy tak promieniejąca, tak powiewna i otwarta«; zaczął żałować, że mimo podmuchów <em>bise</em> nie zdecydował się spędzić tam zimy zamiast w Locarno. Z jego pokoju w Hotel des Bergues roztaczał się widok na Ile de Rousseau; miasto, jezioro, »schodkowa tiara« masywu Salève oraz Alp Sabaudzkich w tle, skąpane były w potokach czystego światła, które zdawało się przynosić ze sobą atmosferę Paryża i Francji. Poeta bez obaw oddawał się przyjemnościom owych dni, »wydartych w sposób nieco lekkomyślny i samowolny niepewnej przyszłości«. Prawie codziennie spotykał Georgesa Pitoëffa, który właśnie powrócił z udanych występów w Paryżu; kiedy przyglądał się mu, jak przebiegał tekst sztuki, wyczarowując całą scenę w słowie i żywym geście, po raz pierwszy przyznał wówczas aktorowi rangę prawdziwego artysty – artysty niezależnego w rozumieniu Rodina. »To jest <em>teatr</em>« – napisał do Marie Taxis. »Jeślibym tylko mógł, pracowałbym przez cały rok blisko Pitoëffa, przysłuchując się wszystkim jego próbom – geniusz bowiem jest tym jedynym, co nas porusza i zajmuje.«</p>

<p>Rilke wciąż wyczekiwał, w nadziei, iż zdarzy się »cud«. Przez krótką chwilę skłonny był przyjąć propozycję swego nowego przyjaciela, architekta Guido von Salis, by podczas jego nieobecności zamieszkał u niego, w domu w Petit–Saconnex, położonym wśród ciszy i spokoju parku; przywodził on na myśl daczę Aleksandra Benois w pobliżu St. Petersburga, w której poeta gościł dwadzieścia lat wcześniej. Wszak nie był to ów prawdziwy cud, jako że mógłby zatrzymać się tam ledwie na kilka tygodni; z żalem musiał odmówić. Rilke pozostał w Genewie; z przyjemnością odwiedzał księgarnie i kawiarenki przy rue de Carouge, gdzie pogrążał się w »paryskich myślach«. »Kiedy dostrzegam na jakimś domu ›Bonnetterie‹, wówczas napełnia mnie radość« – wyznał w liście do Nanny Wunderly – »na widok wielkiego napisu po francusku czuję się uwolniony od tego, co we mnie z niemczyzny. Ah, Chère, ce ne sera vraiment qu’à Paris que je me sentirai capable de continuer ma vie, mais il faut avoir patience&nbsp;…«</p>

<p>Jedną z pierwszych wizyt po przyjeździe do Genewy poeta złożył w domu przy rue du Pré–Jérôme, opodal rue de Carouge, gdzie razem ze swymi dwoma synami mieszkała inna emigrantka z Paryża, Baladyna Klossowska. Przez ostatni rok Rilke wymieniał z nią czasem listy, przesłał jej egzemplarz sonetów Louize Labé, a po odwiedzinach w październiku także bukiet róż. Mając w Genewie niewielu znajomych, Rilke – ze zrozumiałych względów – szukał towarzystwa artystki, która przywoływała tak liczne wspomnienia przedwojennego Paryża. Spędzali ze sobą sporo czasu, nim po kilku dniach Baladyna wyjechała do Beatenbergu w pobliżu Jeziora Thun, gdzie miała się spotkać z przyjaciółmi.</p>

<p>Jako że znała niewiele spośród jego utworów, ich związek nie był zdominowany przez uczucia uwielbienia dla poety, które zjednało mu sympatię tak wielu kobiet. Zrodził się on raczej ze wspólnych wspomnień Paryża, łączyła ich tęsknota za tym miastem oraz pragnienie, by tam powrócić. Ostatnie popołudnie przed wyjazdem Baladyny spędzili razem, przesiadując na jej balkonie; chociaż nie padło wówczas ani jedno słowo, to jednak Rainera zdumiała czułość kryjąca się w jej spojrzeniu, która świadczyła o silniejszym uczuciu aniżeli tylko przyjaźni; w tej pełnej napięcia chwili przebudziła się namiętność, do której oboje będą ze wzruszeniem wracać pamięcią. Po odjeździe Baladyny miasto jakby opustoszało; chociaż nie pozostawiła mu swego adresu w Beatenbergu, Rilke jednak niezwłocznie napisał do niej w nadziei, iż list dotrze do jej rąk. Poeta zawładnął jej myślami, kiedy po raz pierwszy zatopiła się w lekturze jego <em>Księgi godzin</em>. Otrzymawszy depeszę z wiadomością, iż 21&nbsp;sierpnia przybędzie on do Berna, natychmiast wyruszyła do stolicy, gdzie spędzili wspólnie dwa dni; w Bernie spotkali się ponownie pod koniec miesiąca – w czasie tej krótkiej idylli wędrowali po starówce niczym dwoje kochanków.</p>

<p>»Merline« – tak Rilke, zgodnie z jej życzeniem, zwracał się do Baladyny, czasem również »Mouky« – była od niego jedenaście lat młodsza; wysoka, ciemnowłosa postać, frapująca raczej dzięki swej niezwykłej osobowości niż urodzie. Nie olśniewała – tak jak Loulou czy Benvenuta – nieprzepartym urokiem czy też zmysłowym wdziękiem jak Claire Studer; najbardziej przypominała Klarę, choć cechowała ją znacznie większa siła i porywczość charakteru. Tego rodzaju porównania raczej nie przemknęły Rainerowi przez myśl; najbardziej ujmowało go wrażenie, iż Baladyna ucieleśniała sobą Paryż, dzięki czemu wydawało mu się, że odzyskał poczucie ciągłości własnego życia. Mimo iż dla obojga niemiecki był językiem ojczystym, rozmawiali ze sobą i korespondowali prawie wyłącznie po francusku – w języku, w jakim poeta napisał dla niej pierwszy wiersz; było to po spotkaniu w Bernie i wspólnej wizycie we Fryburgu.</p>

<p>Qui nous dit que tout disparaisse</p>

<p>de l’Oiseau que tu blesses,</p>

<p>qui sait, s’il ne reste le vol,</p>

<p>et peut–être les fleurs des caresses</p>

<p>survivent à nous, à leur sol&nbsp;…</p>

<p>Symboliczny to znak, iż Rilke miał się dla niej na powrót przemienić w »René«. Dzięki uczuciom, jakie żywiła ku niemu, zdawało mu się, iż coraz mniej dzieli go od Paryża; zaczął nawet rozmyślać o podróży do stolicy Francji, zanim pewnego dnia będzie musiał wyruszyć do Niemiec. Ów nieuchronny termin powrotu wciąż jednak odwlekano dzięki pomocy Nanny Wunderly oraz innych przyjaciół.</p>

<p>Cień ostatecznego rozstania od samego początku kładł się na ich wspólną ścieżkę. Nawet gdyby poeta mógł – a taką wciąż żywił nadzieję – pozostać w Szwajcarii, zbyt dobrze jednak zdawał sobie sprawę, iż swe Elegie zdoła ukończyć jedynie pogrążywszy się w całkowitej samotności. Kiedy Baladyna napisała mu, iż ofiarował jej »prawie nieznane poczucie szczęścia«, którego nie potrafi pogodzić ze swym dotychczasowym życiem, próbował przekonać ją, że przebywając razem – choćby tylko przez krótką chwilę – zakosztowali życia w zgoła nierzeczywistym wymiarze; cokolwiek miało się zdarzyć, jej serce musi w tej świadomości znaleźć ukojenie – tym samym Rainer delikatnie napomknął o dystansie, jaki pragnął względem niej zachować. Co prawda kłam zadawały temu gwałtowna namiętność jego listów oraz uprzejmości, jakie jej okazywał – przesyłane bukiety kwiatów, egzemplarze książek, ponowne spotkanie w Genewie na początku września – niemniej Baladyna dzielnie utrzymywała, iż wystarczy jej sama tylko świadomość ich wzajemnej miłości: »Je t’aime tant que je peux te laisser!«. W należącym do niej egzemplarzu <em>Maltego</em> Rilke umieścił słowa:</p>

<p>Pełnia nie istnieje, by nas trwożyć –</p>

<p>Wszyscy przeczuwali, lecz któż posiadł jej dary?</p>

<p>Nie lękaj się cierpienia, spróbuj obdarzyć</p>

<p>Serce swe czyste uczuciem bez miary .</p>

<p>Postanowienie to okazało się dla Baladyny ciężką próbą, przez którą niełatwo było jej przejść; poeta bynajmniej nie pomagał jej w tym, kiedy pisał o »cudzie« ich wspólnoty, a wyruszywszy z końcem sierpnia do Zurychu wspominał swój pokój hotelowy w Bernie jako »ogród miłości – nigdzie, prócz samotnych uniesień mej pracy, nic bardziej nie wypełniało mi serca!«; potem zawitał w Genewie na jeden zaledwie dzień – pozostał zaś przez cały tydzień. Przeszłe doświadczenia powinny były go nauczyć, iż oddać się »temu marzeniu« oznaczało przyczynić sobie zmartwień na przyszłość. Mimo to – jak zwierzał się Nanny Wunderly – owładnęło nim uczucie wzniosłej wolności: »Wierzę, iż jestem potrzebny; tym razem przy pożegnaniu nie może pochwycić mnie najcichszy nawet żal, iż sercu, co się przede mną otwarło, nie ofiarowałem wszystkiego, co we mnie serca tego godne.«</p>

<p>Swą wydłużoną wędrówkę po Szwajcarii – do Genewy, Bad Ragaz, Meilen oraz Zurychu – Rilke wciąż traktował jako podróż pożegnalną, wiedziony nadzieją, iż zdarzy się cud. Przejeżdżając nieopodal Berna, oczami pełnymi tęsknoty spojrzał przez bramę parkową na ciągnącą się za nią majestatyczną aleję kasztanowców, prowadzącą do niewielkiego château Hollingen: »taką aleję, taki dom na długi rok, a byłbym ocalony« – napisał tego samego wieczoru do Nikê. »Ogarnęło mnie uczucie, iż gdybym mógł podejść do zamku, gdzie czekałby na mnie wysoki, cichy gabinet – byłbym pracował przez cały ten wieczór! (Czyż to nie wymówka? Z pewnością sam siebie oszukuję, nawet wówczas wynalazłbym niedostatki, przeszkody, trudności&nbsp;…) Wszak czemuż wciąż odczuwam wzruszenie na widok takich alei&nbsp;… strzegących, ciemnych, uroczystych&nbsp;… w koronach starych drzew dało się słyszeć wieczorny śpiew ptaka, jednego jedynego, jakby zapytywał, czy cisza parku dosyć jest głęboka dla uczuć jego głosu&nbsp;… – taką zaiste była.«</p>

<p>Po ostatnim spotkaniu z Rainerem, do którego doszło we wrześniu w Genewie, Merline nie potrafiła znieść nowej rozłąki i zaklinała go, by przynajmniej pozostał w Szwajcarii. »Czy jestem tedy skazany, by przydawać Ci tak wielu cierpień?« – napisał 17&nbsp;września z Zurychu, pragnąc dodać jej sił. »Wciąż noszę przy sobie tę małą chustkę, która mokra była od Twoich łez – jako symboliczny znak, iż Twoje łzy będzie zawsze osuszać moje serce, wszystkie Twe łzy – i pozwól mi wierzyć, Kochana, że służę Ci pomocą dzień i noc, że nie opuszczam Cię ani na chwilę.« »Lecz przecież jesteśmy ludźmi, René« – wykrzyknęła Merline, nie mogąc pojąć, dlaczego jej obecność zagraża jego dziełu; jeśli on tak naprawdę sądzi, będzie musiał jej to powiedzieć, a wówczas ona zdobędzie się, by go porzucić. Poeta rzeczywiście tak myślał, niemniej nie chciał wyrzec się ich wzajemnej miłości, bez względu na to, jak wielkie ofiary przyjdzie im ponieść, kiedy on odnajdzie miejsce samotnej pracy.</p>

<p>Miłość nasza obiecywała nam przede wszystkim, iż do niczego nie będzie przymuszać&nbsp;… biorąc we własne ręce ów początek szczęścia, stalibyśmy się pierwszymi, którzy je obrócili wniwecz; musi ono pozostać na kowadle jego Stwórcy, poddane uderzeniom młota wielkiego Rzemieślnika&nbsp;… Obdarzmy Go naszą słabą ufnością, Merline: to prawda, iż wciąż będziemy czuć uderzenia młota&nbsp;… wszak czasem zostaniemy wezwani, by podziwiać to Jego ukochane dzieło, które On doprowadzi do doskonałości&nbsp;…</p>

<p>Zdawał sobie sprawę, iż od niej, jako kobiety, będzie to wymagać większego poświęcenia; jednak prosił ją, aby zebrała w sobie odwagę, potrzebną jej, by znieść – jak się wyraził – ową »zwłokę miłości, której wymaga to zadanie«.</p>

<p>W zuryskich księgarniach Rilke wyszukał książkę, prezentującą korespondencję Bettiny i Goethego – »tę samą edycję, którą czytałem, ileż to razy!« – i przesłał ją Baladynie, zaznaczywszy płatkami róży »wzniosłe fragmenty«, jakie w niej odnajdzie:</p>

<p>Malte</p>

<p>l’envoie à M –</p>

<p>qui de son admirable cœur</p>

<p>immensément</p>

<p>confirme la gloire de</p>

<p>Bettine.</p>

<p>Jednakże Merline nie potrafiła zdobyć się na owo heroiczne wyrzeczenie; jej rozpaczliwe wezwania osłabiały stanowczość poety, i to w czasie, gdy zaświtała nadzieja na znalezienie dla niego idealnego wprost schronienia w Szwajcarii.</p>

<p>Richard i Lily Ziegler, przyjaciele Nanny Wunderly, oświadczyli, iż gotowi są oddać poecie do dyspozycji na okres zimy należący do nich zamek Berg am Irchel – siedemnastowieczną rezydencję położoną na północ od Zurychu, opodal doliny Renu, w której mieszkali jedynie w czasie letnich miesięcy. Jeśliby tylko zapewniono mu utrzymanie, a także pomyślnie uregulowano kwestię jego pozwolenia na pobyt w Szwajcarii (w listopadzie, po utracie ważności, zezwolenie zostało przedłużone o kolejne sześć miesięcy), Rilke nie miał żadnych wątpliwości, iż miejsce to – które zresztą już odwiedził z początkiem sierpnia w towarzystwie Nanny – dokładnie odpowiadałoby jego wymaganiom. Wszelako przerażała go myśl o rozstaniu z Merline. »Twoje listy, Twoje listy – są niczym morze, ja zaś skaczę w jego fale z najwyższej skały, z najwyższego szczytu mojego serca, za którym rozpościera się już tylko nieskończoność&nbsp;… Gdybyż udało Ci się zmyć ze mnie ten ostatni ślad strachu miłości&nbsp;… być może wówczas zacząłbym z wolna rozumieć, dlaczego Bóg pozwolił mi przeżyć biednego Maltego&nbsp;…« Rainer nie potrafił oprzeć się pokusie; 3&nbsp;października – bez uprzedzenia – powrócił do Genewy. Przez chwilę, w jej obecności, przekonał sam siebie, iż niekoniecznie musi istnieć sprzeczność pomiędzy życiem a pracą artystyczną. Genewa, tak bardzo przypominająca mu Paryż, równie dobrze mogłaby służyć mu za schronienie, gdyby – idąc za radą Guido von Salis – wynajął na starówce niewielki apartament. Nie zastanawiając się zbytnio, zarezerwował od 1&nbsp;listopada pewne mieszkanie (rozważając, czym miałby opłacać nawet skromny czynsz, zdawał się na łaskę Opatrzności); był jednak przekonany, iż miłość Merline będzie mu raczej ostoją niż przeszkodą.</p>

<p>Kiedy Rilke zaczął planować swą wizytę w Paryżu, wspólnie z Baladyną postanowili zapomnieć na chwilę o dręczących ich troskach i wyruszyć w podróż do kantonu Valais (Wallis) – do Sionu i Sierre, drogą wzdłuż doliny Rodanu, który wzbudzał w nim myśli o Francji. Mąż Merline, Erich Klossowski, mieszkający w Zurychu, przebywał w owym czasie na wakacjach w Sierre wraz ze swym przyjacielem, profesorem zoologii Jeanem Strohlem oraz jego żoną Fridą. Od rozstania z Merline upłynęło już sporo czasu, nie miał on zatem nic przeciwko temu, by oboje z Rainerem przyłączyli się do nich. Cała piątka turystów tworzyła zgraną grupę pokrewnych sobie ludzi, stosunki Rilkego z Klossowskim oraz Strohlami układały się doskonale. Krajobraz Valais wydał mu się niezwykle piękny – przywodząc na myśl urodę Prowansji i Hiszpanii – acz »trochę mniej fanatyczny, trochę bardziej pojednawczy«. Odniósł wrażenie, iż odzyskuje poczucie owej ciągłości, której mógł doświadczyć w Paryżu; był przekonany, iż bez niej nie zdoła powrócić do swej poetyckiej twórczości. Niebawem też ogarnęły go wątpliwości, czy nie postąpił zbyt pochopnie decydując się pozostać na zimę w Genewie.</p>

<p>Kiedy 16&nbsp;października Rilke przyjechał do Berna, by w czechosłowackim poselstwie odebrać paszport, uprawniający go do przekroczenia granicy francuskiej, czekał tam już na niego list od Nikê; zawierał on fotografie i szczegóły dotyczące Schloss Berg, a także pewnego rodzaju ultimatum Zieglerów – miał się bezzwłocznie zdecydować, czy skorzysta z ich zaproszenia, jako że wkrótce zamierzali opuścić zamek. Poeta nie miał właściwie wyboru; warunki, jakie mu tam stworzono, nie pozostawiały nic do życzenia, Nikê gotowa była nająć dla niego gospodynię; poza tym na nic innego nie mógł sobie wówczas pozwolić. »Przewiduję, że pobyt w Paryżu jeszcze bardziej umocni we mnie pragnienie całkowitej i długotrwałej samotności« – wyznał Merline, donosząc o swej decyzji, by wymówić mieszkanie w Genewie. »Kiedy znów dotknę mego przeszłego życia, co w tak okrutny sposób zostało przerwane, poczuję się zobowiązany podjąć wzmożone wysiłki, by przywrócić jego ciągłość, i wierzę, że w samotnym otoczeniu owego domu mogę tego dokonać lepiej niż gdziekolwiek indziej.« Mając wciąż w pamięci szczęśliwą atmosferę wspólnie spędzonych dni, Merline była gotowa do poświęceń; nazajutrz Rainer otrzymał w Bazylei jej odpowiedź: »consentante et heureuse«.</p>

<p>Jeśli poeta dłużej niż zazwyczaj zwlekał z powzięciem decyzji, to dlatego, iż rozstanie z ukochaną kobietą jeszcze nigdy nie było dlań tak bolesnym przeżyciem. Mimo to jednak nie ustawał w swym wytrwałym dążeniu do osiągnięcia wytyczonego celu. W zamku Berg czekała go upragniona samotność, niemniej uświadamiał sobie, że jeśli chciał na powrót zespolić fragmenty swego życia i owocnie wykorzystać ów szczęśliwy traf, musiał wpierw znów zobaczyć Paryż, choćby tylko przez krótką chwilę. Rilke utwierdził się w swym przeświadczeniu, kiedy tuż przed opuszczeniem Bazylei otrzymał od Gide’a opatrzony serdeczną dedykacją egzemplarz jego <em>Symfonii pastoralnej</em>. Pominąwszy jedną z książek Charlesa Vildrac, jaka w podobny sposób dotarła doń na początku roku, był to pierwszy prawdziwy kontakt z Francją, jaki udało mu się nawiązać od dnia wybuchu wojny. Jednakże w Paryżu poeta nie szukał towarzystwa ludzi, lecz pragnął odwiedzić miejsca, które pozostawiły niezatarte piętno na jego życiu duchowym, a których widok mógł teraz – jeśli w ogóle było to możliwe – znów je ożywić. Wystarczyło przemierzać znajome ulice, wstąpić do Ogrodu Luksemburskiego, by odkryć »la même plénitude de vie, la même intensité, la même justesse même dans le mal«. »Gdybym mógł tu pozostać, odzyskałbym moje życie, wszelkie jego niebezpieczeństwa, wszelką jego szczęśliwość – całe moje życie, jakim zawsze było&nbsp;…« Pod arkadami Odéonu zakupił nowy notatnik i rozpoczął go słowami: »Ici commence l’indicible« – lecz nie potrafił napisać nic więcej, tylko poddał się bez reszty uczuciu »żywej styczności« z Paryżem, włócząc się bez celu, »gdyż każdy krok jest jak przybycie«. Zabawił tam zaledwie sześć dni, lecz podróż ta przyniosła »mej duszy niewymowne ukojenie«. Rozpoznawał znajomych sklepikarzy, ludzi w kioskach z gazetami, bukinistów i ich wystawy; nawet ślepiec, którego życie zajmowało jego myśli w roku&nbsp;1902, wciąż stał na tym samym miejscu na Pont du Carrousel. Był to Paryż Maltego, wszak po raz pierwszy miasto zdawało się wynagradzać poecie wszystkie cierpienia, jakich tam doznał.</p>

<p>»Przynoszę Ci z sobą serce wyzwolone dzięki przepychowi paryskiej jesieni« – napisał 29&nbsp;października do Merline, zapowiadając swój przyjazd do Genewy – »nie był to sen, to najprzenikliwsza rzeczywistość, ja zaś do niej należałem, nie przestając należeć do Ciebie, Ukochana.« Rilke odniósł wrażenie, iż jego wizyta nie była bezowocnym »powtórzeniem« przeszłości, czego doświadczył był w Wenecji, lecz wspaniałym dopełnieniem jej kręgu, a »oderwane powierzchnie znów się złączyły«; poeta był gotów – jak wyznał w liście do Georga Reinharta, przesłanym z Genewy – »rzucić się na oślep w głębie pracowitej zimy«. Pisząc do Kippenberga, który od sierpnia nie miał o nim żadnych wieści i spodziewał się go zastać w Monachium, opowiedział o zbiegu zdarzeń oraz nadziejach, jakie wiązał z pobytem na zamku Berg – miał on przypominać gościnę w Duino, »w nie aż tak znakomitych warunkach, wszak pośród podobnej ciszy i opieki&nbsp;… dzięki niemu moje przewlekłe szwajcarskie dni się dopełnią&nbsp;… Brak tylko jednej ważnej rzeczy, by rozpocząć tę zimę, drogi przyjacielu – Twojej aprobaty«.</p>

<p><strong>4</strong></p>

<p>Et si je penche enfin du côte de ma gloire,</p>

<p>Crois qu’il m’en a coûté, pour vaincre tant d’amour,</p>

<p>Des combats dont mon cœur saignera plus d’un jour.</p>

<p>(Racine, <em>Bérénice</em>)</p>

<p>Nigdy jeszcze żadnemu poecie nie zapewniono tak idealnych warunków do twórczej pracy jak Rilkemu na zamku Berg. Kiedy on wciąż przewlekał swój pobyt w Genewie, rozmyślając o czekającym go rozstaniu z Merline, Zieglerowie – w szczególności zaś Nanny Wunderly – nie szczędzili trudu, by wszystko przygotować na jego przybycie. W porę najęto gospodynię rodem z sąsiedniej wioski Flaach; w pierwszych dniach listopada Nikê częstokroć przyjeżdżała na zamek, by doglądać podjętych prac. Zatroszczono się o każdy szczegół codziennego życia, uzupełniono nawet zapas wina, cygar i papierosów, które Ziegler – rubaszny pułkownik, dowódca Eidgenössische Remontenanstalt – uważał za rzecz niezbędną dla zachowania dobrego samopoczucia swego gościa. Gospodarze zapewnili go również, iż poprą jego podanie o przedłużenie pozwolenia na pobyt, które wygasało 17&nbsp;listopada. Nikê, bezgranicznie oddana poecie, napisała do Merline list – »natchnienie serca«, za który był jej niezmiernie wdzięczny. Rilkemu pozostało jedynie przyjechać do Zurychu, skąd Nanny miała go zabrać na zamek Berg. Nie mógł oprzeć się wrażeniu, iż wszystko układało się nadzwyczaj pomyślnie.</p>

<p>Kiedy 12&nbsp;listopada poeta przekraczał próg swej nowej siedziby, wydało mu się zaiste cudem, iż stworzono dlań tak doskonałe warunki, o jakich marzył od czasu pobytu w Soglio; znalazł tam samotność pośród starych przedmiotów, niewiele książek (Goethe, Molière, Stendhal), ciszę, którą zdawały się wzmagać delikatne dźwięki kurantów i lekki szelest fontanny tryskającej do niewielkiego jeziora w parku, jaki rozciągał się przed jego oknem. Opiekę roztoczyła nad nim Leni Gisler, gospodyni tak dyskretna jak »przyjazny klimat«. »Wszystko, wszystko jest właściwe, aż po rzecz najdrobniejszą.« Na skutek pojawienia się w okolicy epidemii pryszczycy Rilke mógł się swobodnie poruszać jedynie po terenie parku, przez co jego odcięcie od świata stało się jeszcze bardziej dosłowne; pominąwszy Leni, kontaktował się jedynie z pastorem Rudolfem Zimmermannem, który w czasie trwania kwarantanny służył za miejscowego posłańca i przynosił mu nawet mleko. Towarzyszyło mu uczucie, iż w nadprożu powinny widnieć słowa Tomasza à Kempis: »Cella continuata dulcescit«; tam bowiem – jeśli w ogóle gdziekolwiek – musiał odnaleźć drogę prowadzącą ku swemu wnętrzu, »zarosłą ścieżkę wiodącą do najskrytszej istoty mego dzieła«.</p>

<p>Rilke wyzbył się złudzeń, iż powrót do własnej twórczości poetyckiej nie będzie naznaczony bolesną powolnością. Pięć lat upłynęło od dnia, kiedy rozkaz mobilizacji wstrzymał strumień Elegii; pięć lat zajmowania się problemami świata zewnętrznego, w przeciągu których zrodziło się ledwie kilka wierszowanych dedykacji. Ziemia, tak długo leżąca odłogiem, wymagała mozolnej uprawy, by znów mogła wydać sowity plon; pierwszy sztych łopaty, pierwsze spulchnianie gleby, nim nastanie czas wykopywania głębokich bruzd, musiało – jak zawsze – oznaczać ponowne podjęcie korespondencji. Przebywał co prawda w odosobnieniu, jednakże nie w całkowitej izolacji; miejscowy poczmistrz oraz jego żona nigdy wcześniej nie napracowali się tak ciężko, jak wówczas, kiedy musieli się uporać z rzeką listów, jaka popłynęła z zamku Berg. Grono przyjaciół, dalekich i bliskich – wśród nich wielu, jak Hertha Koenig czy Ewa Cassirer, dla których nazbyt długie milczenie poety nie było bynajmniej oczekiwaną zapłatą za ich pomoc – mogło usłyszeć jego radosny okrzyk nadziei, tak bardzo różniący się od litanii rozpaczy i zwątpienia lat wojny, a także słowa świadczące o doznanej uldze, iż oto nareszcie odnalazł upragnione otoczenie.</p>

<p>Nie mniejszą ulgę wieści te sprawiły jego przyjaciołom. Księżna Marie oraz Kippenbergowie byli aż nazbyt gotowi wybaczyć mu to niekończące się wahanie, kiedy dowiedzieli się, iż znów wiódł żywot pustelnika, który zawsze napawał nadzieją. On sam wciąż podkreślał, że musi »owinąć się swym kokonem«; dlatego też stanowczo odrzucał wszelkie zaproszenia – Jean Strohl proponował mu wyjazd do Zurychu na spotkanie z Albertem Schweitzerem; Hans Reinhart zapraszał na premierę swej sztuki, która miała się odbyć w Genewie z udziałem Pitoëffa; Nanny Wunderly zaś do Winterthur na odczyt Klossowskiego poświęcony Daumierowi, który Rilke sam niegdyś polecał Georgowi Reinhartowi. »Oczekiwać ode mnie najmniejszego choćby ruchu ma równie niewiele sensu, co proponować poczwarce opuszczenie kokonu i wyjście na spacer.« Co prawda miał nadzieję, iż odwiedzą go Kippenbergowie, jako że mieszkał wówczas tak blisko granicy, niemniej nie pozostawił wątpliwości, iż może ich podjąć jedynie przez krótki czas; Ruth zaś, która wybierała się wraz z nimi, przekonał, by poniechała tego zamiaru. Swe wyrzuty sumienia próbował zagłuszyć, polecając wydawcy, aby łaskawie uwzględnił długą listę życzeń, jaką córka przysłała mu na Boże Narodzenie, jak również przekazywał jej niewielką sumę z funduszu Insel Verlag. Rzadko kiedy poeta tak zazdrośnie strzegł swej samotności.</p>

<p>W przeciągu listopada i grudnia, dosłownie na setkach stron, w niezliczonych wariacjach rozwijał temat nadziei, jaką napełniało go odosobnienie. Starannie redagował odpowiedzi na pisma licznych korespondentów, którzy nie przestawali dzielić się z nim dręczącymi wątpliwościami o życiu i pracy artystycznej oraz szukać u niego rady. Jego listy – jak wyznał Lily Ziegler – były dlań niczym »uprzątnięcie sięgające aż do głębi duszy«, dawały sposobność ćwiczenia »od dawna zaniedbanego pióra« i stanowiły niejako »przejście od słowa mówionego, wypowiadanego zawsze z myślą o rozmówcy, do pisanego słowa twórczości, nie kierowanego już do żadnej pojedynczej osoby«. Droga wiodąca ku owej »przemianie« miała być długa i żmudna. »Od kiedy otoczyła mnie samotność (a była ona zupełna już od pierwszego dnia), – zwierzał się Merline – »znów odczuwam to wzbudzające strach, niepojęte przeciwieństwo życia i najwyższego zadania. Jakże ona odległa, ta moja praca, jak daleko Aniołowie. Niezmiernie powoli przyjdzie mi posuwać się naprzód, o pół kroku każdego dnia, często też upadając.« Jednakże za wszelką cenę musi wytrwać w »poświęceniu i posłuszeństwie«, nie może ulec pokusie, by od nich uciec i spędzić wraz z przyjaciółką Boże Narodzenie. Musi wniknąć w głąb samego siebie, podjąć próbę nawiązania do uczuć, których doświadczył osiem lat wcześniej, i wypełnić zadanie, jakie nań spadło – ukończyć cykl Elegii, których Merline jeszcze nie znała.</p>

<p>Pominąwszy całą masę listów, jakie popłynęły wówczas spod jego pióra, pierwszą swą »pracę« rozpoczętą na zamku Berg – »jeśli można potraktować ją poważnie« – Rilke poświęcił Merline, jako swego rodzaju nagrodę za jej cierpliwość. Kiedy gościł u niej w Genewie, wielce spodobała mu się seria rysunków, jakie rok wcześniej wykonał jej młodszy syn Baltusz, mając zaledwie jedenaście lat. Już wówczas objawiał on talent artystyczny, dzięki któremu miał po latach zasłynąć w świecie. Rysunki przedstawiały »Mitsou«, kotkę–znajdę, tworząc opowieść o jej życiu u rodziny Klossowskich, aż do smutnego dnia jej zaginięcia. Poeta, podziwiany zarówno przez Baltusza, jak i jego starszego brata Pierre’a, z czasem zaczął czuć się jak członek rodziny; historia Mitsou tak bardzo go zachwyciła, iż pozyskał dla niej wydawcę z Zurychu i zaproponował, iż sam napisze do niej krótki wstęp. 26&nbsp;listopada, przemierzając po parku sto dwadzieścia kroków, ułożył w myśli ową <em>préface</em>, którą spisał jeszcze tego samego wieczoru, wielce zadowolony, iż w całości – bez słowa tłumaczenia – opracował ją po francusku.</p>

<p>Merline, a szczególnie Baltusz byli zachwyceni. Rilkego do tego stopnia ucieszyła ta niewielka książeczka, że poszczególne egzemplarze rozsyłał przyjaciołom. Któż naprawdę zna koty? – zapytywał we wstępie. Sam przyznał, iż dla niego »ich egzystencja nigdy nie była czymś więcej niż tylko cokolwiek ryzykowną hipotezą«. Zwierzęta muszą wpierw wniknąć nieco w nasze życie, zanim staną się jego częścią. Psy, jak się zdaje, porzuciły swe psie tradycje, »by adorować nasze przyzwyczajenia, a nawet nasze omyłki«; żyją one na skraju swej natury i bezustannie przekraczają jej granice »swymi uczłowieczonymi spojrzeniami oraz smętnymi pyskami«. Lecz koty – to świat sam w sobie. »Czyż kiedykolwiek się dowiemy, że one choć przez chwilę raczą zarejestrować w głębiach swych siatkówek nasz błahy obraz?&nbsp;… Czy człowiek był im kiedyś współczesnym? Wątpię. I zapewniam Was, że czasem o zmierzchu kot z sąsiedztwa przeskakuje moje ciało, nie zważając na mnie, lub też jak gdyby chciał udowodnić osłupiałemu materialnemu światu, iż ja nie istnieję.« Kiedy jednak czytelnik pozna historię nakreśloną przez Baltusza, może pierzchną jego wątpliwości: »Ja istnieję. Baltusz także. Nie ma żadnych kotów.«</p>

<p>Urocza to próba, jednakże pod każdym względem odwracała uwagę od własnej twórczości; była też nieledwie ćwiczeniem jego »od dawna zaniedbanego pióra«. Kilka dni później pewne osobliwe przeżycie wydawało się potwierdzać, iż wzruszenia i uczucia, z których zrodziły się Elegie, wciąż jeszcze nie dojrzały, by je ożywić w poetyckim słowie. Pewnego wieczoru »przyszło« Rilkemu do głowy kilka dziwnych wersów, których nie potrafił uznać za własne:</p>

<p>Góry śpią w świetności gwiazd ogromnej; –</p>

<p>lecz w nich także czas jest pełen błysków.</p>

<p>Ach, w moim dzikim sercu bezdomnie</p>

<p>nocuje wiekuistość.</p>

<p>W liście do Kippenberga poeta wyznał, iż słowa te raczej »usłyszał« aniżeli »pomyślał«; opisał także, jak to siedząc przy kominku, ujrzał przed sobą postać mężczyzny w fotelu, odzianego w osiemnastowieczne szaty; czytał on ze starego, wyblakłego manuskryptu szereg wierszy, wśród których znalazł się również ów zanotowany fragment. Cały cykl dziesięciu podobnie rymowanych czterowierszy Rilke zatytułował »Ze spuścizny hrabiego C.&nbsp;W.« (»Aus dem Nachlaß des Grafen C.&nbsp;W.«) – jako że wciąż utrzymywał, iż nie są to jego własne poezje. Podkreślał też fikcyjność utworu, zamieszczając czasem w tekście »Przypis kopisty«, jak czynił to niegdyś w pamiętnikach Maltego.</p>

<p>Poeta nie łudził się, iż owo »dyktowanie« urojonej zjawy – nawet jeśli przekazała ona ciekawą historię – ma coś wspólnego z przemożnym przypływem natchnienia, jakie nim zawładnęło w Duino. Świadczą o tym niefrasobliwe słowa, w jakich opisał tę »zajmującą zabawę« w liście do Nanny Wunderly, której zaraz po ukończeniu utworu obiecał przesłać jego odpis. Podobnie jak przedmowę do »Mitsou«, wiersze te wpisał do jednego z niewielkich zeszytów o specjalnym papierze, które Nanny własnoręcznie oprawiała i stale mu dostarczała.</p>

<p>Marzy mi się natrafić na ślad jakiegoś antenata z zamku Berg; może któregoś wieczoru odkryję w szafie pełnej ksiąg jakowyś manuskrypt&nbsp;… Zacząłem już, całkiem pobieżnie, wyobrażać sobie taką postać&nbsp;… lecz skoro rzeczonego rękopisu nie dane mi było odnaleźć, cóż pozostało, jak tylko samemu go stworzyć?&nbsp;… (zresztą, rzecz cała zajęła ledwie trzy dni, a przypominała raczej dziewiarstwo, jak sądzę) – teraz dopiero pojmuję, jak to się stało&nbsp;…: niezdolny jeszcze i nie przysposobiony do podjęcia własnej twórczości, musiałem, zda mi się, stworzyć sobie tę postać w pewnym sensie jako ›pretekst‹, osobę, która by wzięła na siebie odpowiedzialność za to, co już na tym wysoce niewystarczającym stopniu koncentracji zaczynało przyoblekać się w kształt; i to był właśnie hrabia C.&nbsp;W.</p>

<p>Rzecz zastanawiająca, historia ta wówczas jeszcze się nie zakończyła. Kilka miesięcy później, gdy Rilke wciąż gościł na zamku Berg, »hrabia« »podyktował« mu kolejny cykl złożony z jedenastu wierszy. Poeta sporządził dla Kippenberga oraz Nikê odpisy pierwszej części, kopię całości zaś ofiarował księżnej Marie; przez cały czas nie poczuwał się jednak do odpowiedzialności za te poezje, nie spełniające jego wysokich wymagań. Gładkie rymy oraz niezbyt wyszukane obrazowanie były istotnie dalekie od kwiecistego stylu Elegii, do którego pragnął nawiązać. Stworzył postać zrodzoną z przeszłości, lecz jej zarys jest mniej wyraźny aniżeli sylwetka Maltego; nie nadał jej też tak silnego piętna własnych doświadczeń. W jednym z tych wierszy – jedynym, na którego publikację przystał (utwór ukazał się anonimowo w <em>Insel–Almanach na rok&nbsp;1923</em>) – przywoływał wspomnienie Karnaku, w obrazach zapamiętanych w roku&nbsp;1911, kreśląc wysoką kolumnę oraz aleję sfinksów – »hrabia« oraz jego »Hélène« przypominają jego samego i Jenny Oltersdorf:</p>

<p>Nam nie pomogło już, jak?</p>

<p>Żeśmy to znieśli, było już wiele. My obydwoje:</p>

<p>ty cierpiąca, w podróżnym stroju,</p>

<p>i ja, samotny w mej teorii i snach.</p>

<p>Dziwnym sposobem był to mimo wszystko pewien początek, próba skupienia całej uwagi na własnej twórczości. W grudniu, kiedy Rilke uporał się z zaległą korespondencją, coraz częściej, miast »pióra do pisania listów«, brał do ręki to, spod którego płynęły słowa poezji. Choć wielu adresatom swej korespondencji uwydatniał ową różnicę, by przygotować ich na ewentualne dłuższe milczenie ze swej strony, niemniej obydwa pióra były w istocie jednym. Z wielką pieczołowitością sporządzał odpisy całych listów lub ich fragmentów, w których – w jego odczuciu – zdołał wyrazić w prozie przemyślenia, jakie pragnął zawrzeć w wysublimowanej formie poetyckiej; przepisywał też całe passusy, które były istotne dla rozwoju jego idei. Przebywając na zamku Berg, poeta prowadził ustalony, systematyczny tryb życia, z dala od wszelkich kontaktów i rozmów; towarzyszyło mu wówczas uczucie, iż kroczył drogą wiodącą ku uniwersalnemu przesłaniu, które uważał za istotę swego powołania. Silniej niż kiedykolwiek przedtem odczuwał też pragnienie, by udokumentować ów proces kształtowania się jego poglądów. Po raz pierwszy miał również możliwość ich usystematyzowania we właściwy mu, skrupulatny sposób, przeznaczając jeden z zeszytów ofiarowanych mu przez Nikê na notatnik, w którym zapisywał wszystkie swe przemyślenia.</p>

<p>Wkrótce też zaczęły pojawiać się pierwsze owoce tego rodzaju »pracy«. W jednym z listów, długo czekających na odpowiedź, dał się słyszeć głos odległej przeszłości – oto nauczyciel niemieckiego ze szkoły wojskowej w St.&nbsp;Pölten, obecnie w randze generała majora, w nieco naiwny sposób wyrażał swą radość, iż miał niegdyś zaszczyt spotkać »w złotym wieku jego młodości zacnego poetę, który obsypał nas skarbami prawdziwej poezji«. Te szczere słowa obudziły w Rilkem wspomnienia wszelkich »okropności« tamtego okresu, o których przez całe życie starał się zapomnieć. W pierwszych dniach grudnia, kiedy wciąż rozważał, czy w ogóle powinien odpowiedzieć na ów list, w poetycki kształt zaczęła oblekać się elegia poświęcona tematowi dzieciństwa, stanowiąca być może w jego wyobrażeniu kontynuację ostatnich wersów elegii ukończonej w roku&nbsp;1915:</p>

<p>Nie dopuść, aby dzieciństwo, tę nieopisaną</p>

<p>wierność niebian, przekreślić miał los,</p>

<p>nawet i więźnia jeszcze, co w ciemnym gnije karcerze,</p>

<p>skrycie karmiące dzieciństwo, aż po sam kres. Bo bez wieku</p>

<p>w sercu zimuje. I chory nawet,</p>

<p>gdy tężejąc rozumie już i nie znajduje odzewu</p>

<p>w pokoju, bo ten uleczalny –, uleczalne</p>

<p>zewsząd obległy go rzeczy, gorączkujące, współ–chore,</p>

<p>lecz uleczalne, obległy go, skazanego –: i <em>on</em> więc nawet</p>

<p>zbiera owoce dzieciństwa. Które schludną</p>

<p>w podupadłej przyrodzie ma swą serdeczną grządkę.</p>

<p>Nie, żeby było niewinne.&nbsp;…</p>

<p>…………………………………………………………</p>

<p>Ani pewniejsze siebie, ani lepiej strzeżone niż my;</p>

<p>jakaż boskość równej mu wagi. Bez pieczy</p>

<p>ono jak my, jak zwierzęta czasu zimy&nbsp;…</p>

<p>…&nbsp;Bez pieczy</p>

<p>jak pożar, jak olbrzym, jak jad, jak to, co nocami</p>

<p>tłucze się po podejrzanym domostwie, przy zaryglowanych drzwiach.&nbsp;…</p>

<p>»Jakże niewinnym i ufnym stworzeniem jest dziecko« – napisał do Mieze Weininger w liście z 2&nbsp;grudnia – »wyrasta ono z trwożliwych i chorobliwych warunków swej rodziny, tworzy sobie&nbsp;… na nowym gruncie własne wartości – a jednak, w swym najbardziej aktywnym wieku, znów dogania je wszelkie wyobrażalne nieszczęście i pogrąża w udręce, której dno – jeśli nie jest ona bezdenna – leży tysiąc mil głębiej niż można by znieść!«</p>

<p>Bo któżby nie pojął, że w opiekuńczych kłamstwo</p>

<p>rękach, kłamstwo ich piecza –, same są zagrożone. Któż więc <em>śmie</em>?</p>

<p>Ja!</p>

<p>– Co za ja?</p>

<p>Ja, matka, ja <em>śmiem</em>. Ja byłam, zanim był świat.</p>

<p>………………………………………………………………….</p>

<p>Ależ lęk! <em>Nie</em>–ścisłości lęk nagle z bilansu się uczy,</p>

<p>który ludzka zestawia istota. Przeciąg</p>

<p>spoinami przenika do wnętrza. Otóż to. On, zaszedłszy</p>

<p>znienacka, dziecko omuśnie w zabawie i wszemrze</p>

<p>rozterkę w krew –, podejrzenia skwapliwie, że zawsze</p>

<p>część tylko, później, uchwytna byłaby zawsze</p>

<p>jakaś tam sztuczka, pięć sztuczek, nawet nie</p>

<p>do powiązania razem, istnienia, a wszystkie tak kruche.</p>

<p>I oto wzdłuż kręgosłupa rozszczepia już różdżkę</p>

<p>woli, by rozwidlona, gałąź zwątpienia</p>

<p>na Judaszowym drzewie wyboru, rosnąc drewniała.</p>

<p>Kiedy poeta wciąż pracował nad szkicem tego wiersza, skreślił 9&nbsp;grudnia obszerny list do generała, który przepisał później w całości w swym notatniku – była to bowiem, jak wyznał Nikê, jego pierwsza wypowiedź na temat owego »odległego i przytłumionego okresu mojego życia«, mająca dlań doniosłe znaczenie. Jego niegdysiejszy nauczyciel nie usłyszał ni słowa o złotym blasku młodości, jaki miałby rozjaśniać owe pięć lat pobytu w szkole wojskowej; dla młodego René były one pasmem srogich nieszczęść, »otchłanią niezasłużonych cierpień«, czasem »nieprzeniknionej niedoli«, równie dlań niezrozumiałym, co »cud, który mnie ostatecznie&nbsp;… wybawił«. Nie potrafiłby udźwignąć ciężaru swego życia, gdyby nie wyparł się i nie stłumił w sobie wszelkich wspomnień tego doświadczenia, które w odczuciu dziesięcioletniego chłopca można było przyrównać do syberyjskiej celi Dostojewskiego. Dopiero później, w Rosji, uświadomił sobie, iż znosząc – podobnie jak Dostojewski – to, co nie do zniesienia, zdołał stworzyć dla swej duszy wolną przestrzeń, »czwarty wymiar istnienia, w którym można odnaleźć nieskończoną i prawdziwą wolność, jakkolwiek deprymujące mogą być zewnętrzne okoliczności«. W ten sposób, z biegiem lat, doświadczył »pewnego pojednania« z owym dawnym losem. Poeta nie upadł pod jego ciosami, dlatego też ciężar ten, złożony na szali jego życia, mógł zrównoważyć jedynie »najczystszym dokonaniem«; od czasu podróży do Rosji stało się to jego dążeniem.</p>

<p>Mimo iż o »katuszach«, jakie musiał znosić w czasie nauki w szkołach wojskowych, nieraz już opowiadał swym znajomym, to jednak obecnie po raz pierwszy podjął próbę uchwycenia rzeczywistego znaczenia tamtego okresu. Poddając go chłodnej analizie, zdołał przezwyciężyć swe wewnętrzne opory, które wciąż powstrzymywały go od spisania »powieści wojskowej«; poeta mógł teraz przemienić je w pozytywne doświadczenie. Towarzyszyło mu przy tym uczucie, iż potrafił w sposób bardziej sprawiedliwy odnieść się do wspomnień przytłaczającej atmosfery Pragi swej młodości, wiedziony nadzieją, że to »tajemnicze i dostojne miasto« może stać się częścią jego doświadczeń, podobnie jak Moskwa, Toledo czy »Paryż, ten niezrównany«. Łatwo dostrzec wzajemne przenikanie się poezji i listów, nawet gdyby brakowało świadectw, iż powstawały w tym samym czasie. Rilke sądził, że znalazł zaczątek kontynuacji swego dzieła; pod koniec roku sporządził dla księżnej Marie odpis czterech ukończonych już Elegii.</p>

<p>Gdyby udało mu się całkowicie odciąć od świata, jak tego sobie życzył, przełom byłby prawdopodobnie nastąpił. Lecz w trakcie ostatnich tygodni roku wciąż coś rozpraszało jego myśli, przez co nowa elegia pozostawała we fragmencie. Z Monachium nadchodziły kolejne pliki listów, powiększając stertę korespondencji, z którą dopiero co się uporał. Należało też przygotować świąteczne upominki, aczkolwiek dzięki pomocy Nikê oraz Lily Ziegler Rainer nie musiał wędrować po sklepach. Co prawda mógł cieszyć się nadzieją, iż Boże Narodzenie spędzi w samotności, niemniej myśl o noworocznych odwiedzinach swych przyjaciół wyraźnie nie dawała mu spokoju. Nikê była oczywiście mile widzianym gościem, lecz wizytę zapowiedział również pułkownik Ziegler; w pierwszych dniach stycznia poeta spodziewał się przyjazdu Kippenbergów. Nie mógł sobie wyobrazić, jakim sposobem on sam oraz jego cicha siedziba zdołają poradzić sobie z dwojgiem »ludzi pełnych życia, ich myślami, uczuciami, przyzwyczajeniami, kiedy moje własne zapełniają, jak mi się zdaje, każdy kąt«. Kippenbergowie byli dobrymi i wiernymi przyjaciółmi, wszelako Rilke drżał na samą myśl o tych wszystkich rozmowach, jakie go czekają, i zaczął żałować, że ich w ogóle zaprosił.</p>

<p>Były to krótkie, acz coraz częstsze chwile, kiedy »życie« wdzierało się w »sztukę«; niemniej, jego myślami najbardziej zawładnęła Merline. To dzięki niej uwierzył, że zdołał rozwikłać ową nieprzejednaną sprzeczność pomiędzy miłością i pracą artystyczną. Merline, poddawszy się bez reszty uczuciu, jakim darzyła poetę, dowiodła już hartu ducha, szanując jego pragnienie przebywania w samotności na zamku Berg. Rainer miał silną pokusę, by porzucić swą »klasztorną celę« i wyruszyć na spotkanie; istotnie, prosił już Nikê o pieniądze na podróż – i otrzymał je. Lecz nie uległ; wyczekując nowego przypływu natchnienia, doznał uczucia niezwykłej swobody twórczej, wolności, dzięki której mógł przelać na papier całą swą namiętność, mając przy tym pewność, iż Merline go zrozumie.</p>

<p>»Ce n’est pas de l’écriture, c’est de la respiration par la plume«; nawet uczucie do Benvenuty nie natchnęło go do takiej gloryfikacji miłości – miłości istniejącej poza czasem; wzbogacony jej siłą poeta mógł z ufnością spoglądać w przyszłość.</p>

<p>Merline, tak, moja kochana, dopomóż mi w ten heroiczny sposób, przyłącz się do tej cichej krainy, do tych spokojnych murów, co mnie tutaj chronią, i chroń mnie wraz z nimi&nbsp;… a jeśli teraz, kiedy pogrążam się w głębie mojej pracy, niczym górnik, wymykający się światłu, z rzadka prześlę Tobie zdawkowe słowo, podobny myśliwemu, wyczekującemu w milczeniu znaku, w trwodze, by nie spłoszyć zwierzyny – niech Cię nie przejmuje smutek, moja wrażliwa Ukochana, nie czuj się opuszczona, porzucona, zapomniana. Pomyśl raczej, że tam, gdzie się zagrzebałem, bliższy jestem drugiej stronie Twojego serca, w milczeniu – jakże blisko bowiem nasze chwile zachwycenia sięgały tego wzniosłego jądra, w którym rozpala się płomień mej pracy!</p>

<p>Najdroższa, najdroższa, tak bardzo tęsknię, by wziąć Cię w objęcia, wciąż bezwiednie wyciągam me ramiona, a kiedy Twoja miłość ucieleśnia się, gdy jestem z Tobą&nbsp;… moja własna – przysięgam – wypełnia sobą całą przestrzeń, jaka nas dzieli, wszystko wokół Ciebie aż po kres Twego spojrzenia, wszystko, czym oddychasz, Merline, <em>jest moją miłością</em>, bądź pewna.</p>

<p>Adresatka tych listów była godna takich uniesień – »Noszę Cię w sobie, jestem Twym relikwiarzem, albowiem Ty jesteś święty&nbsp;… jesteś moim stwórcą«; niemniej, mimo tak śmiałych słów, wraz ze zbliżającymi się Świętami Bożego Narodzenia stało się rzeczą oczywistą, że dytyramby słane z oddali nie wystarczą, by Merline pogodziła się z długą rozłąką. Wciąż zapewniała, iż pragnie jedynie, by poeta »zniknął« w swej pracy twórczej, nie kryła wszakże tęsknoty za jego bliskością. Rainer był wstrząśnięty wieścią, że w Święta cierpiała silne bóle reumatyczne, a Baltusz leżał w gorączce.</p>

<p>Choć nalegał, by wezwała swą siostrę mieszkającą w Niemczech, sam jednak wciąż był zdecydowany pozostać na zamku Berg. W licznych listach do przyjaciół, napisanych pod koniec roku, dał wyraz nadziei, iż wkrótce dokona się przełom w jego twórczości. Tymczasem wszakże musiał pogodzić się z tym, że nastał dlań czas posuchy – przynajmniej do dnia wyjazdu Kippenbergów. Kiedy 4&nbsp;stycznia dowiedział się – nie bez pewnej ulgi –, iż choroba Kathariny nie pozwalała jej wyruszyć w podróż, a przyjazd jej męża opóźniał się, jednocześnie zaś tą samą pocztą otrzymał wieści o pogorszeniu się stanu zdrowia Merline, postanowił nie zwlekać dłużej. Dwa dni później stanął w Hôtel des Bergues w Genewie. Merline wymagała widocznie natychmiastowej opieki, toteż do czasu przybycia jej siostry zatroszczyła się o nią pewna przyjaciółka z Berna. Na usilną prośbę Rilkego z pomocą pospieszył Georg Reinhart, pożyczając niezbędną sumę, dzięki czemu Merline mogła wynająć na kilka dni pokój w hotelu. Pozostawiwszy synów pod opieką swej uczynnej siostry, wyjechała z Rainerem do Bergu na tygodniowy wypoczynek.</p>

<p>Oboje przybyli na zamek 23&nbsp;stycznia, w samą porę, by powitać tam Kippenberga, który – być może&nbsp;… na szczęście – miał zabawić zaledwie jeden dzień. Co wydawca sądził o obecności »Mouky« – nie wiadomo; kiedy jednak zastał poetę w tak stosownym otoczeniu i usłyszał historię »Hrabiego C.&nbsp;W.«, nie nalegał zbyt natarczywie, by Rilke powrócił do Niemiec. Zobowiązał się przechować w wydawnictwie jego książki i inne ważniejsze przedmioty, pozostawione w monachijskim mieszkaniu, do czasu, aż poeta znajdzie w Szwajcarii jakiś trwalszy »Berg«. Kippenberg był też na tyle wspaniałomyślny, iż zgodził się spełnić prośbę Rainera i przeznaczać co miesiąc pewną sumę dla Reginy Ullmann, której najnowsze opowiadanie, dopiero co opublikowane, pozwalało rokować wielkie nadzieje na przyszłość. Sprawił mu również ogromną radość obiecując wypłacić dodatkowo 2000&nbsp;franków szwajcarskich. Po wyjeździe przyjaciela Rilke napisał mu, że jego wizyta – choć krótka – sprawiła jednak, iż po raz pierwszy Berg stał się dla niego »pełny« i pod każdym względem gotów, by zrobić z niego »pewny użytek«.</p>

<p>Nadzieje poety miały się jednak okazać iluzoryczne; przez następne miesiące wciąż coś rozpraszało jego uwagę i nie pozwalało mu skupić myśli. Dzięki wypoczynkowi na zamku stan zdrowia Merline nieco się poprawił. Lecz kiedy 1&nbsp;lutego oboje wyruszyli do Zurychu, skąd ona miała udać się koleją do Genewy, przeżywali jeszcze cięższe zmartwienie. Otóż podobnie jak Rilke, również Klossowscy zmuszeni byli wraz z wybuchem wojny pozostawić większość swych rzeczy w Paryżu. Na skutek nieopłacalności wymiany pieniędzy w Szwajcarii Merline i jej mąż znaleźli się w sytuacji, w której powrót do Niemiec wydawał się nieunikniony. Perspektywa ta odstręczała ich, przede wszystkim ze względu na skutki, jakie decyzja o wyjeździe mogła mieć na całkowicie francuską – jak dotąd – edukację Baltusza i Pierre’a. Klossowski istotnie przebywał już w Monachium, gdzie pracował na zlecenie Teatru Narodowego, i zamierzał pozostać tam na dłużej, jeśliby zdołał znaleźć odpowiednie mieszkanie i pracę. Merline, nie mogąc pogodzić się z myślą o przeprowadzce, rozważała, czy nie powinna zostawić synów pod opieką swej siostry, kiedy ta powróci w lutym do Berlina, sama zaś dołączyć do nich nieco później, odzyskawszy w pełni zdrowie i siły. Rilke nie potrafił zostawić ich własnemu losowi i poświęcić się wyłącznie swej pracy; zadał sobie niemało trudu, by uzyskać dla nich pomoc – ze względu na jego odosobnienie na zamku Berg oznaczało to podjęcie niekończącej się korespondencji.</p>

<p>Pomysł, by ofiarować im mieszkanie w Monachium, okazał się niemożliwy do urzeczywistnienia. Podnajem pokoi Feistowi wzbudził sprzeciwy zarządców domu; dopiero kiedy rzeczy poety przeniesiono i złożono w wydawnictwie, Feist mógł oficjalnie przejąć mieszkanie. Myśl o opuszczeniu Szwajcarii coraz bardziej pogrążała Merline w rozpaczy; po wyjeździe siostry zatrzymała przy sobie synów i żyła złudną nadzieją, iż zdarzy się cud – wszak równie wielką rozpaczą i zwątpieniem przejmowało ją pytanie, czy kiedykolwiek zdoła związać się z René trwałą więzią. On zaś nie szczędził starań, by pozyskać dla niej finansowe wsparcie – opłacił przewóz do Berlina dwu obrazów – w tym pędzla Delacroix – uratowanych z paryskiego mieszkania, które jej brat miał spróbować sprzedać; nakłonił też Mary Dobržensky, by zakupiła kilka jej akwarel. Niemniej, mimo namiętnych zapewnień o swej miłości Rainer nie zmienił niezłomnego postanowienia, by pogrążyć się w samotności i w ciągu tych kilku miesięcy pobytu w Berg, jakie miał jeszcze przed sobą, podjąć próbę uporządkowania swego życia. Zaklinał ją, by nie traktowała Elegii li tylko jako kontynuacji pewnego niedokończonego zadania. Dzieło to (lub też cokolwiek zostanie mu pewnego dnia »ofiarowane«) może zrodzić się jedynie z jego wewnętrznego nastroju, tylko wówczas, kiedy odzyska swe duchowe usposobienie, zmącone przez wojenną zawieruchę. »Miłość Twoja była dla mnie w niektórych godzinach źródłem nieskończonej siły&nbsp;… wszak rozstrzygające chwile mogą nadejść tylko w samotności.« Poeta wyjawił jej gorzką prawdę o ich miłości – mimo swego »blasku« musi ona ustąpić wobec jego poezji. »Vous n’avez pas besoin de moi pour votre vie« – napisała Merline – »c’est cela qui est la vérité – tandis que pour moi, <em>vous êtes toute ma vie</em>«; kochał ją, lecz czyż mógł trzymać ją <em>przed</em> sobą niczym bukiet kwiatów? »Czy muszę Cię opuścić, na zawsze? Moja dusza nigdy nie będzie Ci udręczeniem, a ciało, najdroższy, Bóg wie, jak znikomą jest rzeczą – czyż mam je ponieść gdzie indziej?« Rainer nieugięcie wzbraniał się przed ponownym spotkaniem; z początkiem kwietnia Merline wyruszyła z synami do Berlina, niewielką znajdując pociechę w nadziei, że być może latem znów będą razem.</p>

<p>Rilkemu wydawało się, iż los żywił jakąś »skrytą wrogość« wobec jego pracy. Zimowe miesiące pobytu w Bergu, z którym wiązał tak wielkie nadzieje, zostały zmarnowane. Wplątanie się w kłopoty Merline – i to w czasie, kiedy zamierzał zstąpić w »głębie swej twórczości« – okazało się równie zgubne, co cios, jakim było dlań powołanie do wojska w roku&nbsp;1915. »W końcu, to zawsze i wciąż ta sama sprzeczność – dla mnie nieprzejednana – sprzeczność pomiędzy życiem a pracą« – napisał w lutym do księżnej Marie – »wciąż doświadczam jej w nieskończonych odmianach i ledwie zdołam przetrwać«. Poeta miał nadzieję, iż będzie mógł pozostać na zamku aż do czerwca, jednakże Zieglerowie zapowiedzieli, że już w maju zawitają tam nowi mieszkańcy; stąd też nie mogło być mowy o odłożeniu terminu wyjazdu. Tak czy owak, w pierwszych dniach kwietnia jego spokój zburzyły prace przy budowie nowego tartaku, który wznoszono w pobliżu; »olbrzymie głupie ostrze piły« brzęczało niczym wielka plujka lub też wiertło dentysty. Od grudnia Rilke niewiele napisał – sporządził jedynie drugi »rękopis« »Hrabiego C.&nbsp;W.« oraz uporał się z jeszcze bardziej pokaźnym stosem korespondencji. »Każdy list jak uderzenie, jak natarcie, które mogło wszystko zburzyć, lub też niczym wtargnięcie do głębi, co przemieniało krew – i to dzień za dniem, w czasie, który miał mi ofiarować najczystszy spokój ducha.« Podczas pisania listów tym razem nie towarzyszyło mu uczucie, iż dzięki temu powróci do swej twórczości.</p>

<p>Inspiracją stało się w owym czasie jedynie spotkanie z poezją Paula Valéry – w lutym Rilke przeczytał jego »Cmentarz morski«. Dla dzieła tego artysty żywił podziw porównywalny jedynie z jego uwielbieniem dla Rodina. Od razu też przełożył ów wiersz dla siebie i Merline. »Cimetière marin« – pochwała odrodzenia się natchnienia oraz radosna afirmacja życia – przybrał tak doskonałą formę pod piórem poety, który – podobnie jak sam Rilke – »przez długi czas żył ze swymi wierszami«, zanim przedstawił je czytelnikom; świadomość ta napełniła Rilkego nadzieją, iż także on zdoła rozwikłać sprzeczność pomiędzy życiem a pracą oraz nauczy się obłaskawiać niebezpieczeństwa życia, »jak św. Hieronim, u którego stóp, przy pulpicie, leżał we śnie lew«.</p>

<p>»Byłem sam, czekałem, i moje dzieło wraz ze mną« – napisze później Rilke. »Aż pewnego dnia odkryłem Valéry’ego i już wiedziałem, że oto nadszedł kres mojego oczekiwania.« Niemniej, w owym czasie nic jeszcze na to nie wskazywało. Wręcz przeciwnie – kiedy mijały ostatnie tygodnie pobytu w Bergu, ogarniało go zwątpienie, czy kiedykolwiek zdoła odnaleźć to, czego od tak dawna poszukiwał. Sądząc z pozorów, okazywał jak zawsze wciąż tę samą dobroduszną rezygnację w obliczu sytuacji aż nazbyt dobrze mu znanej – czekała go kolejna przeprowadzka w niewiadome miejsce – a przy tym zupełną ufność w pomoc Opatrzności. Wkrótce do Szwajcarii miała zjechać księżna Marie; jakkolwiek nie mógł jej przyjąć w swej samotni, to jednak niecierpliwie wyglądał od niej wieści, jako że miał nadzieję, iż księżna znów ofiaruje mu gościnę. Przyznawał też, jak zawsze, iż gotów był zdać się na łaskę losu. Nanny Wunderly, bawiąca wówczas na Sycylii, otrzymywała radosne listy, pisane ręką najwyraźniej zadowolonego mieszkańca zamku Berg – listy pełne żywych opisów żab dzwoniących w jeziorze swoje serenady, przypuszczalnych reakcji Hrabiego C.&nbsp;W. na nowych mieszkańców, pochwał dla gospodyni Leni; Rainer wszakże ani słowem wspomniał o towarzyszącym mu uczuciu, iż oto po raz pierwszy w życiu musiał przyznać, że nie sprostał najwyższemu zadaniu.</p>

<p>W jak głęboką depresję popadł poeta, unaocznia pewien zapis, utrwalony na papierze pod koniec kwietnia – jedno z najbardziej niezwykłych i wzruszających świadectw, jakie wyszły spod jego pióra. Jest to zbiór fragmentarycznych refleksji i wyjątków ze szkiców listów, poprzedzonych wstępem zredagowanym w trzeciej osobie, w którym pominięte zostały bezpośrednie odniesienia do osób i miejsc. »Piszący« – czytamy w nim – otrzymał od Opatrzności wszelkie możliwe łaski: ciche schronienie, gdzie mogły zabliźnić się rany jego serca, jakie wyniósł z lat wojny; najpierw zaś sposobność odwiedzić dwa miejsca, które były »nierozłącznie związane z historią jego przeszłości«; przede wszystkim jednak »jakaś niewyczerpana łaska przepełniła go&nbsp;… potężnym wzruszeniem, które zaskakuje serce i które pod naporem nowej miłości decyduje się kochać&nbsp;…«. Po tak »Faworyzowanym i Utalentowanym« można było z ufnością oczekiwać, iż samotność, jaką go obdarowano, wyda wspaniałe owoce. Jego zapiski wszakże – jak poświadcza dalej ów bezosobowy wstęp – »notują porażkę, okrutną, porażającą stratę«.</p>

<p>Piszący&nbsp;… zebrał te luźne kartki pod tytułem <em>Testament</em>, prawdopodobnie dlatego, że tym wglądem w jego szczególne nieszczęście została wyrażona wola, która jego <em>ostatnią</em> pozostanie, choć serce jego czekają zadania wielu lat.</p>

<p>Istota samego <em>Testamentu</em> kryje się w zrozumieniu, iż jedyną miłością poety musi pozostać samotność – samotność, która od najwcześniejszych lat uśmiechała się ku niemu, poddawała go próbom i rzucała »niczym oszczepem«. Żadna zwyczajna miłość nie może się mierzyć z radością, napełniającą wybrańca, który do tego rzutu został przeznaczony, ani też z ekstatycznym drżeniem u jego celu. Czas próby dla artysty nie przychodzi w takich chwilach, lecz pomiędzy nimi, kiedy zwyczajne życie rozprasza myśli, a powszednia miłość skrywa pokusę. Nadzieja, iż wreszcie odnajdzie on tę Jedną, która potrafi zrozumieć jego potrzebę wolności i z nią się pogodzić, okazała się ułudną. »Póki tak się między nami układa, nie umiem żyć« – życie jest dla niego równie nie do zniesienia, kiedy uzmysławia sobie, iż poprzez swą winę czyni ją nieszczęśliwą, jak i wówczas, gdy uszczęśliwia ją swą obecnością.</p>

<p>Na ostatnich stronach, zawierających szkic listu, poeta ugina się przed swym losem, który wniwecz obrócił jego starania – wszak nie czyniąc Merline wyrzutu, lecz przyznając, iż oboje zawiedli. Jego praca zakończyła się »poronieniem« owej Elegii, jaką rozpoczął pisać w grudniu; »wstrząsy nie miały końca, a Tyś nie mogła mnie ustrzec przed nimi«. Od tego czasu nie zdołał odzyskać swej samotności, a »tylko w niej jestem panem samego siebie. Serce moje wywiodło mnie z samego środka swego kręgu na peryferie, tam gdzie było najbliższe Tobie – i tam mogło być wielkie, czujące, umiało się nawet radować i lękać – ale ono nie żyło tam w <em>swojej własnej </em>konstelacji, nie było sercem mego życia.« Zapewniała go niegdyś, iż miłość, jaką go darzy, godzi się na wszystko.</p>

<p>Ach, zdobądź się na tę, nieważne jak ją nazwać, która mi moje życie utwierdzi, bo je umocni.&nbsp;… Bo gdybym tak wszystko, wszystko, co moje własne, oddał, czego niekiedy pragnę, i na ślepo rzucił się w Twoje ramiona, i zatracił się w tym całkowicie – to trzymałabyś w nich kogoś, kto się wyrzekł samego siebie, ale nie byłbym to ja, nie ja. Nie mogę udawać kogo innego, nie mogę się zmienić.&nbsp;… klęczę teraz wśród świata i proszę tych, którzy mnie kochają, by mnie oszczędzali. Tak! By mnie oszczędzali! Aby mnie nie zużyli dla swojego szczęścia, lecz by mi pomogli rozwinąć owo najgłębsze we mnie samotne szczęście, bez tego bowiem wielkiego dowodu miłości nigdy by mnie naprawdę nie kochali.</p>

<p>Ten sam temat poeta poruszał stale w listach, jakie istotnie przesyłał Merline, aczkolwiek nigdy nie wyraził swych myśli w sposób tak bezpośredni i zawsze przeplatał je hymnami wielbiącymi ich wzajemną miłość, pełnymi zachwytu oraz troski o ukochaną; nie powinno dziwić, iż niełatwo przyszło jej w to uwierzyć. W liście, napisanym nieco później, w maju, już po opuszczeniu zamku Berg, Rainer wyznał, iż pocieszenie – jeśli w ogóle mogą czerpać pociechę – przyniesie im jedynie świadomość, że doświadczyli czegoś »nazbyt potężnego« dla nich. »Nie potrafię ani tego dzielić, ani o tym mówić – pewnego dnia zapiski, jakie skreśliłem w przedostatnim tygodniu mego pobytu w Bergu, wyjawią Ci nieco; lecz nawet tam nie znajdziesz ostatniego słowa, niech Bóg broni, by kiedykolwiek zostało ono wypowiedziane, nie potrafiłbym tego znieść.«</p>

<p><em>Testament</em>, spisany w tak dalece bezosobowej formie, stanowił próbę nabrania dystansu wobec tych przeżyć; poeta snuje w nim również dogłębne rozważania nad rolą i znaczeniem miłości w jego życiu i twórczości. »Kardynalną zasadą mojej pracy jest żarliwe poddanie się przedmiotowi, który zajmuje moje myśli, któremu, innymi słowy, ofiarowuję moją miłość«; poddanie to, »w sposób dla mnie samego nieoczekiwany«, przemienia się w pojawiający się nagle »akt twórczy«. »Być może dla serca, co w takich warunkach odnajduje swe spełnienie, <em>miłość, którą je obdarzono</em>, zmienia się zawsze w nieszczęście« – gdyż wówczas, odwzajemniając tę miłość, ów twórczy akt wyczerpuje się, a jego prawdziwe przesłanie ginie. »Tym samym przeżycie miłosne wydaje się niejako karłowatą, niestosowną formą twórczego doświadczenia, jego degradacją – i pozostaje niezdolne do jakichkolwiek dokonań, nie ujarzmione i, jeśli by przyłożyć do niego miarę wyższego porządku owocnego tworzenia, niedopuszczalne.«</p>

<p>Poeta był tego zresztą od dawna świadom. Teraz musiał jednak przyznać, iż nadużył nawet tego, czego dostąpił w trakcie swego pobytu w Bergu, że nie był gotów dla »oszczepniczki samotności«; uzmysłowił też sobie, iż ostateczna sprzeczność nie dzieli miłości i pracy, lecz tkwi w samej pracy – »gdyż moja praca jest miłością«. Owym »ostatnim słowem«, którego nie mógł zapisać, była świadomość, że nadal nie potrafił pozostać nieczułym wobec wezwania miłości. W tym sensie zapiski te stały się istotnie jego ostatnią wolą, testamentem lęku, iż najwyższy akt twórczy Elegii nigdy się nie dokona.</p>

<p>Dokument ten zawierał zbyt osobiste wyznania, by Rilke mógł powierzyć je notatnikowi; jedyny odpis, jaki sporządził, przesłał Kippenbergowi z prośbą o przechowanie, rękopis zaś złożył w ręce oddanej sobie Nanny Wunderly. Jeśli jego obawy miałyby się sprawdzić, wówczas potomność poznałaby przynajmniej owo świadectwo jego doświadczeń i przeżyć – dokument, który opisywałby i bezlitośnie odsłaniał »Niedokonane«. Poeta wprawdzie nie spełnił <em>tego </em>dzieła, lecz stworzył przecież <em>jakieś</em> dzieło, »z własnych lęków ukształtował rzeczy«; dzięki tak bezstronnej formie wyznań zdołał – podobnie jak po ukończeniu <em>Maltego </em>– otrząsnąć się z niepokojącego doświadczenia.</p>

<p>Wydawało się, iż ów akt uwolnienia się od własnych lęków i udręczeń rozwiał wszelkie nurtujące go w sercu zwątpienie. W trakcie nadchodzącego lata musiał znaleźć sobie jakiś »drugi Berg« – pisał do Merline – »wszak nie po to, by rozpocząć tam kolejną zimę, lecz aby tamtą zimę, którą spędziłem miotany uczuciami niepokoju i szczęścia, zacząć na nowo, od początku, z większą stanowczością« – w nadziei, iż być może odnajdzie jednak sposób, by pogodzić swą pracę z miłością, jaką żywił dla niej. Tak usposobionemu poecie przyjazd księżnej Marie do Szwajcarii wydawał się mieć doniosłe znaczenie. Księżna wybierała się w odwiedziny do swych wnuków, synów Paschy, którzy uczęszczali do szkół w Rolle, położonym nad Jeziorem Genewskim, pomiędzy Genewą a Lozanną. Kiedy nadszedł dzień opuszczenia zamku Berg, 10&nbsp;maja, Rilke wyjechał do Etoy, nieopodal Rolle, i wynajął pokój w tamtejszym pensjonacie, urządzonym w budynku dawnego klasztoru. Mógł się domyślić, jakich to matczynych rad księżna gotowa była mu udzielić, niemniej odczuwał przemożną potrzebę omówienia z nią tak wielu spraw, nawet jeśli nie był skłonny wziąć sobie jej słów do serca.</p>

<p>Merline nie potrafiła znieść cierpienia z powodu rozłąki; znów skarżyła się na paraliżujące bóle kulszowe, a wiadomość, iż Rainer przebywa nad jeziorem, obudziła w niej nieukojoną tęsknotę. Wszystkie swe myśli zwróciła ku niemu, w nadziei, iż latem znów będą mogli spędzić jakiś czas razem, być może w kantonie Tessin, gdzie miała sposobność wynająć willę jednego ze swych przyjaciół. Rilke zaś aż nazbyt pragnął ponownego spotkania, nawet w Tessin, aczkolwiek pod wpływem radości z pobytu we francuskim środowisku w Etoy, a także wspomnień wspólnej wizyty w Sierre, jego uwaga skupiała się raczej na kantonie Valais. Nie tracił też z oczu nadrzędnego celu swych poszukiwań – właściwego miejsca do twórczej pracy.</p>

<p>Troską napawał go znów brak pieniędzy, stąd też po raz kolejny całą swą ufność pokładał w życzliwości Kippenberga. Wszyscy jego przyjaciele – napisał pod koniec maja – nie ustawali w staraniach, by dopomóc mu w znalezieniu »następcy ›Bergu‹«; brano w rachubę siedziby w Czechach, Wirtembergii, a nawet Karyntii, »pradawnej ojczyźnie rodu Rilke«. Niemniej, dla poety stało się istotne, by »przez wzgląd na pewne znajomości« pozostać w Szwajcarii do końca lipca. Prosił zatem wydawcę, by całkiem otwarcie powiedział mu, na jak dużą sumę może liczyć. Był wszakże »na tyle rozsądny, by uprzytomnić sobie, iż rzeczą <em>najważniejszą</em> stało się ›ustanowienie‹ owego drugiego Bergu i zapewnienie, że moje życie w ciągu najbliższych lat znajdzie dla siebie sprzyjające warunki«.</p>

<p>Rilke nie otrzymał jeszcze odpowiedzi, kiedy 7&nbsp;czerwca Marie Taxis zawitała w Rolle; mimo to miał jednak nadzieję, iż będzie ona pomyślna. Księżna odniosła wrażenie, iż Rainer nie jest już tym samym, przygnębionym poetą, jakiego w kwietniu roku&nbsp;1914 witała na zamku Duino. Mając w pamięci historię związku z Benvenutą była nie mniej niż wówczas zaniepokojona jego opowieściami o Merline, jednakże zrozumiała, iż tym razem nie będzie go można nakłonić, by porzucił swe marzenie, tak gorąco bowiem pragnął ją przekonać, że znalazł »strażnika swej samotności«, kochającą osobę, »gotową usunąć się w cień w chwili, gdy on usłyszy wzywający go głos«. »Biedny Serafico« – zapisała później księżna – »czyż nie będzie mu ofiarowany spokój, czy nigdy nie odnajdzie kobiety, co kochać go będzie na tyle mocno, by zrozumieć, czego mu potrzeba – by żyć tylko dla niego, nie myśląc o swym własnym, błahym, nieistotnym życiu?&nbsp;… A jeśli taka kobieta istnieje, jak on może ją znaleźć?&nbsp;… Nie widzę sposobu.«</p>

<p>Księżna Marie stanowczo potępiła go za rezygnację, z jaką odnosił się do swych Elegii. Nie chciała nawet słyszeć o jego propozycji, by opublikować je w ówczesnej, fragmentarycznej formie. One <em>muszą</em> zostać ukończone – poeta usłyszał z jej ust – »i tak się stanie&nbsp;… trzeba jedynie czekać – wiem, że to nadejdzie.« Zdumiało go głębokie wewnętrzne przekonanie, jakim tchnęły jej słowa; w jego serce wstąpiła otucha. Postanowił nie ustawać w dalszych poszukiwaniach »drugiego Bergu«, tym bardziej, że jednocześnie otrzymał od Kippenberga nadzwyczaj pomyślne wieści. Wydawca całkowicie aprobował jego zamierzenia, zapewniając, iż bez trudu znajdzie pieniądze potrzebne dla ich urzeczywistnienia, jako że sytuacja finansowa Insel Verlag była nader korzystna. Wysłał mu również kolejne subsydium w wysokości 2000&nbsp;franków szwajcarskich. Merline zdecydowała wynająć willę w Tessin, Rilke zaś gotów był przystać na to i wyjechać jej na spotkanie, chociaż instynkt nakazywał mu udać się do Sierre. Kiedy jednak dowiedział się, iż może liczyć na dodatkowe fundusze, powiadomił ją telegraficznie, by niezwłocznie przyjechała do niego do Etoy. Ona zaś niczego więcej nie pragnęła; 17&nbsp;czerwca znów byli razem.</p>

<p>Merline ogarnął »désir infini« jego bliskości, niedomagania zdrowotne zniknęły jakby za dotknięciem czarnoksięskiej różdżki, a w porywie namiętności nie zaprzątała sobie głowy odległą przyszłością. Wspólne życie w porośniętym różanym kwieciem klasztorze napawało ją zachwytem; razem odwiedzali znajome miejsca. Wkrótce jednak zdała sobie sprawę, iż dla Rainera były to jedynie letnie wakacje, cała jego uwaga skupiała się na poszukiwaniu »nowego Bergu« – siedziby, w której nie będzie dla niej trwałego miejsca. Wbrew dotychczasowemu przekonaniu, iż może ją odnaleźć wyłącznie przez przypadek, poeta nie chciał zdać się całkowicie na przyjaciół; postanowił sam przedsięwziąć stosowne kroki, powierzając całą sprawę pośrednikowi nieruchomości z Lozanny. Merline, miast rozpakować przywiezione ze sobą akwarele i rozstawić sztalugi, towarzyszyła mu podczas zwiedzania niewielu okolicznych posiadłości, które mogły odpowiadać jego ściśle określonym wymaganiom. W kantonie de Vaud nie znaleźli jednakże nic stosownego, stąd też Rilke wszystkie swe nadzieje wiązał z poszukiwaniami na terenie kantonu Valais. 28&nbsp;czerwca przybyli do Sierre i zatrzymali się w tym samym Hotel Bellevue, który w październiku ofiarował im tak przytulne schronienie. Od razu przeniknęło ich uczucie – Rainer wyznał w liście do Nanny Wunderly – iż »to osobliwe Valais« było dla nich równie wspaniałe i ważne, co wówczas, kiedy odkryli je po raz pierwszy.</p>

<p>Zawiedli się wszakże w swych nadziejach i, pełni rezygnacji, byli już gotowi wracać – lecz wtedy zdarzył się »cud«. Spacerując w ostatni wieczór przed wyjazdem, w oknie wystawowym salonu fryzjerskiego zobaczyli fotografię trzynastowiecznej wieży niewielkiego château, opatrzoną napisem »na sprzedaż lub do wynajęcia«. Okazało się, iż należała ona do matki właściciela salonu, a znajdowała się w odległości kilku mil od Sierre, przy drodze prowadzącej na północ, do Montana. Nazajutrz wybrali się obejrzeć budowlę, która mimo swych niedostatków – wodę czerpano ze studni, brakowało elektryczności, a urządzenia sanitarne były nieco prymitywne – wydawała się spełniać wszystkie oczekiwania poety. Sprawę wynajmu poruczyli pośrednikowi, sami zaś ruszyli do Lozanny i Genewy. Rilke był przekonany – lub nieomal pewny – że oto jego poszukiwania dobiegły końca. »Chère« – napisał do Nikê – »c’est peut–être mon Château en Suisse, peut–être!«</p>

<p> W Szwajcarii Rilke mógł cieszyć się również przyjemnościami, bez których musiał się obyć w Niemczech w okresie wojny. <em>Coiffeur</em> z hotelu Bellevue w Bernie, który otworzył później własny salon i perfumerię, wyrabiał specjalną wodę toaletową; odtąd Rilke będzie jego stałym klientem. Wśród osobliwych pism poety, jakie się zachowały, znajduje się 21&nbsp;listów z zamówieniami do Herr Schönauera.</p>

<p> Pomnik ten znajduje się na półwyspie Chasté (przyp. tłum.).</p>

<p> Nie ulega wątpliwości, iż portret poety utrwalony w pamięci Ingi Junghanns przesycony jest subiektywizmem. Warto przypomnieć, iż swe wspomnienie o Rilkem napisała ona z myślą o publikacji w tomie <em>Stimmen der Freunde</em> (<em>Głosy przyjaciół</em>), który ukazał się w roku 1931 (przyp. tłum.).</p>

<p> »Oto, czego by trzeba, abym znów odnalazł samego siebie.«</p>

<p> »niczym uschła gałąź«</p>

<p> »Czy jestem tedy skazany, by przydawać Ci tak wielu cierpień?«</p>

<p> »Również w trakcie tej podróży nie posunąłem się naprzód ani na krok«</p>

<p> »trudnego, przykrego powrotu«</p>

<p> »Ach, moja droga, czuję, że doprawdy jedynie w Paryżu mógłbym wieść dalej moje życie; lecz cierpliwości&nbsp;…«</p>

<p> Któż powie, iż w nicość się przemieni</p>

<p>Ptak, którego ty ranisz,</p>

<p>Kto wie, może lot pozostanie</p>

<p>i kwiaty pieszczot</p>

<p>przeżyją nas, na swej ziemi&nbsp;…</p>

<p> »Kocham Cię tak bardzo, że mogę Cię opuścić«</p>

<p> »Malte</p>

<p>przesyła ją M –</p>

<p>która swym sercem cudownym</p>

<p>niezmiernie</p>

<p>utwierdza chwałę</p>

<p>Bettine.«</p>

<p> »pogodzona i szczęśliwa«</p>

<p> »tę samą pełnię i obfitość życia, tę samą jego intensywność, tę samą miarę nawet w złym«</p>

<p> »Tu zaczyna się Niewypowiedziane«</p>

<p> »Jeślim wreszcie ku sławie nakłonił się myślą,</p>

<p>Wiedz, żem musiał iść do niej przez walki mordercze,</p>

<p>Od których długo jeszcze krwawić będzie serce.</p>

<p>Racine <em>Berenika</em> (przeł. K. Brończyk)</p>

<p> »To nie jest pisanie, to oddech niesiony pociągnięciem pióra«</p>

<p> »Ty nie potrzebujesz mnie dla swego życia, oto jest prawda – gdy tymczasem dla mnie <em>Ty jesteś całym mym życiem</em>«</p>

<p> »nieskończone pragnienie«</p>

<p> »Moja droga, być może to właśnie mój zamek w Szwajcarii, być może!«</p>

<p>Pierwsze lata na szwajcarskiej ziemi 1919 – 1921</p>

<p>PAGE </p>

<p>PAGE 50</p>

<p>Przypisy</p>

<p>Pierwsze lata na szwajcarskiej ziemi 1919 – 1921</p>

<p>1</p>

<p>Motto: <em>Br</em>. 21: 13</p>

<p> Do Klary, 20.6.1919 (cyt. Sieber, RA)</p>

<p> <em>Br</em>. 5: 270; <em>Br</em>. 7: 344, 345; do Phii Rilke, 6.7.1919 (cyt. Sieber, RA)</p>

<p> Inga Junghanns, <em>StdFr</em>, 105–9</p>

<p> <em>Br</em>. 34: 357</p>

<p> <em>Br</em>. 5: 284, 259</p>

<p> Do Elisabeth von Schmidt–Pauli, 14.8.1919 (<em>Neue Rundschau</em>, vol.&nbsp;38, nr&nbsp;9, wrzesień 1927). Fragment ten nie jest ujęty w <em>Br</em>. 5: 261 i nast.</p>

<p> <em>Br</em>. 5: 261, 255</p>

<p> <em>SW</em> VI, 1085 i nast.; <em>Br</em>. 44: 143</p>

<p> 9.9.1919 (Rilke–Sammlung, Sierre)</p>

<p> Do Yvonne von Wattenwyl, 26.9.1919 (cyt. Schnack, 660)</p>

<p> <em>Br</em>. 30: 587</p>

<p> <em>Br</em>. 7: 347</p>

<p> <em>Br</em>. 33: 15–16</p>

<p>2</p>

<p>Motto <em>Br</em>. 30: 588</p>

<p> <em>Br</em>. 26: 103 </p>

<p> <em>SW</em> VI, 1096–8</p>

<p> Salis, 49</p>

<p> Do Antona Kippenberga, 31.10.1919 (DLA)</p>

<p> <em>Br</em>. 44: 20</p>

<p> <em>Br</em>. 5: 278</p>

<p> Mühll</p>

<p> <em>Br</em>. 33: 22</p>

<p> <em>Br</em>. 44: 1203</p>

<p> Ibid., 59</p>

<p> Do Fritza Huf, 12.11.1919 (Jonas, <em>Huf</em>; cyt. Schnack, 665)</p>

<p> 16.12.1919 (SLB)</p>

<p> <em>Br</em>. 44: 44, 46</p>

<p> <em>Br</em>. 15, II: 167</p>

<p> 30.12.1919 (Rilke–Sammlung, Sierre; cyt. Schnack, 674)</p>

<p> <em>Br</em>. 14: 16</p>

<p> Do Ewy Cassirer, 20.8.1908 (SLB)</p>

<p> <em>Br</em>. 44: 81</p>

<p> Ibid., 105–6</p>

<p> Ibid., 139, 1176–8</p>

<p> 31.10.1919 (DLA)</p>

<p> <em>Br</em>. 44: 71</p>

<p>3</p>

<p>Motto: <em>Br</em>. 28: 41</p>

<p> <em>Br</em>. 33: 44</p>

<p> 4.3.1920 (SLB)</p>

<p> <em>Br</em>. 44: 218</p>

<p> Listy do Hansa Buchli, 23.3.–13.5.1920 (SLB); <em>Br</em>. 44: 223</p>

<p> 22.2.1920 (SLB)</p>

<p> <em>Br</em>. 20: 19</p>

<p> <em>Br</em>. 30: 597</p>

<p> Do Resi Hardy, 24.6.1920 (DLA)</p>

<p> <em>Br</em>. 30: 611</p>

<p> <em>Br</em>. 31: 421–2 (fragm. listu w przekł. W. Markowskiej)</p>

<p> 1.8.1920 (SLB)</p>

<p> Do Pii Valmarana, 28.7.1920, oraz Mary Dobržensky, 16.8.1920 (SLB)</p>

<p> <em>Br</em>. 44: 296</p>

<p> <em>Br</em>. 30: 620</p>

<p> <em>Br</em>. 44: 306</p>

<p> <em>SW</em> II, 637 (przekł. filologiczny)</p>

<p> <em>Br</em>. 28: 18, 30; <em>SW</em> II, 243</p>

<p> <em>Br</em>. 28: 35, 32</p>

<p> <em>Br</em>. 44: 320, 321–2</p>

<p> Ibid., 311</p>

<p> <em>Br</em>. 28: 41, 42, 45, 59</p>

<p> Ibid., 53, 54</p>

<p> Ibid., 69–70</p>

<p> <em>Br</em>. 44: 330</p>

<p> <em>Br</em>. 28: 77, 80</p>

<p> <em>Br</em>. 5: 323; <em>Br</em>. 44: 332–3; do Mieze Weininger, 21.11.1920 (WNB)</p>

<p> <em>Br</em>. 28: 85–6</p>

<p> 8.11.1920 (SLB)</p>

<p> <em>Br</em>. 7: 364–5</p>

<p>4</p>

<p> <em>Br</em>. 44: 338</p>

<p> Do Lily Ziegler, 2.12.1920 oraz do Mary Dobržensky, 19.11.1920 (SLB)</p>

<p> Do Fanette Clavel, 1.12.1920 (SLB)</p>

<p> Do Hansa Reinharta, 29.11.1920 (SLB)</p>

<p> 25.11.1920 (SLB)</p>

<p> <em>Br</em>. 28: 91, 124</p>

<p> <em>Br</em>. 44: 347</p>

<p> <em>SW</em> VI, 1099–1103</p>

<p> <em>SW</em> II, 123 (przeł. M. Jastrun)</p>

<p> <em>Br</em>. 44: 349</p>

<p> <em>SW</em> II, 119 (przeł. B. Antochewicz)</p>

<p> Sieber, 160</p>

<p> <em>SW</em> II, 130 (przeł. A. Pomorski)</p>

<p> WNB</p>

<p> <em>SW</em> II, 130–2 (przeł. A. Pomorski)</p>

<p> <em>Br</em>. 44: 353</p>

<p> <em>Br</em>. 5: 351–5</p>

<p> Do Paula Adlera, 3.6.1921 (Stargardt 630, 107)</p>

<p> <em>Br</em>. 44: 370</p>

<p> <em>Br</em>. 28: 125–6</p>

<p> Ibid., 136</p>

<p> Ibid., 213–19</p>

<p> <em>Br</em>. 30: 639</p>

<p> <em>Br</em>. 44: 406</p>

<p> <em>Testament</em>, 27</p>

<p> Valéry, ›Préface à l’essai d’explication du Cimetière marin par G. Cohen‹ (<em>Variété III</em>, Paryż 1946), 56</p>

<p> <em>Br</em>. 30: 639</p>

<p> Cyt. Bassermann, <em>Der späte Rilke</em>, 360</p>

<p> <em>Testament</em>, 7–12 (fragm. w przekł. B. Antochewicza)</p>

<p> Ibid., 18, 22, 35</p>

<p> Ibid., 51, 52 (fragm. w przekł. W. Markowskiej)</p>

<p> <em>Br</em>. 28: 343</p>

<p> <em>Testament</em>, 39</p>

<p> Ibid., 31</p>

<p> <em>Br</em>. 28: 335</p>

<p> W Prieuré w Etoy (dziś własność prywatna) przy wejściu znajduje się tablica upamiętniająca pobyt Rilkego.</p>

<p> 31.5.1921 (DLA; tylko w części cytowane w <em>Br</em>. 7: 387)</p>

<p> Taxis, 106–7</p>

<p> <em>Br</em>. 44: 493</p>

<p> Ibid., 496</p>

<h2>VIII</h2>

<h2>Muzot i Valmont</h2>

<h2>1921 – 1926</h2>

<p>… tak życie jak i śmierć, tak światłość</p>

<p>jak i ciemność znaczą jeden przymiot, jedno piękno, rytm owego Koła,</p>

<p>a kto zdoła je znieść, zazna szczęścia i będzie je sławił przed ludźmi.</p>

<p>Robinson Jeffers, <em>Point Pinos and Point Lobos</em></p>

<p><strong>1</strong></p>

<p><em>Tu</em> czas <em>Wyrażalnego</em>, <em>tu</em> jego ojczyzna.</p>

<p>Powiedz i wyznaj.</p>

<p>(<em>Dziewiąta Elegia Duinejska</em>)</p>

<p>Ujrzawszy niewielki Château de Muzot (końcowe »t« należy wymawiać, jak zaznaczył sam poeta) – ową czworoboczną, zwieńczoną schodkowymi szczytami wieżę, wznoszącą się pośrodku małego ogrodu – Rilke był urzeczony nie tylko jego »starożytnością«; zaraz też zresztą zagłębił się w dzieje rodu, który miał zamek pod swoim władaniem począwszy od trzynastego stulecia, i ku swej uciesze natknął się na przekaz, mówiący, jakoby jedna z jego dziedziczek wciąż w nim straszyła. Zachwyciła go również tamtejsza okolica, »La noble contrée«, jak określano tę część kantonu Valais, oraz niezwykła, majestatyczna uroda krajobrazu, ożywiająca w jego pamięci wspomnienia pejzaży Prowansji i Hiszpanii. Poczucie owej łączności z jego własną przeszłością wzmogło na domiar odkrycie, iż niektóre gatunki kwiatów, ptaków i motyli występowały wyłącznie na obszarze tych trzech krain. W pobliżu zamkowej wieży stała zaniedbana kapliczka pod wezwaniem św. Anny; dwa treliaże porośnięte kwitnącymi różami, wznoszące się w ogrodzie, do którego przylegał niewielki sad, dodawały temu miejscu uroku. U podnóża rozciągały się winnice, a przy rozwidleniu drogi rosła okazała topola, »niczym symbol i znak wykrzyknika, jak gdyby chciała rzec, jakby chciała potwierdzić: patrz, to tutaj!« Przeczucie mówiło poecie, że to prawda, jakkolwiek zniechęcała go myśl o trudnościach, z jakimi przyjdzie się uporać, nim będzie mógł wprowadzić się do swej nowej siedziby. Przewidywał, iż po cenie, jaką pośrednik spodziewał się wynegocjować, wynajmą ją i zamieszkają tam razem z Merline przez resztę lata; wówczas okaże się, czy Muzot będzie odpowiednim miejscem, by pozostać na całą »srogą zimę«, którą zamierzał spędzić w samotności – zakładając, iż zdoła znaleźć »właściwą Leni«, co – wedle słów portiera hotelu Bellevue – nie powinno sprawić jakichkolwiek kłopotów.</p>

<p>Nastały tygodnie niespokojnego wyczekiwania. Okazało się, iż musieli opuścić pokoje w klasztorze w Etoy, dlatego też 8&nbsp;lipca przeprowadzili się do Bellevue, z zamiarem pozostania w Sierre, być może w innym pensjonacie, jeśliby rozmowy w sprawie wynajmu Muzot zakończyły się niepomyślnie. W długich listach do Nanny Wunderly Rilke próbował zrzucić ciężar ze swego serca, rozważając bez końca wszelkie możliwości, lecz nie potrafił powziąć stanowczej decyzji, nie zasięgnąwszy uprzednio jej rady. Czuł się winny, gdyż odwiódł Merline od zamiaru wynajęcia willi w Tessin, gdzie mogliby mniejszym kosztem spędzić letnie miesiące, w spokoju, jakiego nie zaznali przemierzając Valais. Doszły go także wieści o posiadłości nad Wörthersee w Karyntii, którą – jak mniemał – koniecznie powinien obejrzeć. Wciąż był urzeczony zamkową wieżą Muzot, jednakże wskutek choroby właścicielki, Mme Raunier, propozycja pośrednika, dotycząca wynajęcia jej najpierw na krótki czas, w dalszym ciągu pozostawała bez odpowiedzi. Poecie szczególnie zależało na opinii Wernera Reinharta, którą spodziewał się usłyszeć z ust Nanny – miał bowiem nadzieję, iż Reinhart, który widział fotografię posiadłości kilka lat wcześniej, być może wynajmie ją dla niego. »To wspaniałe hiszpańsko–prowansalskie Valais mogłoby stać się właściwym otoczeniem, by spędzić tu zimę wypełnioną Elegiami, może Muzot byłoby mi ostoją na przyszłość – sam nie wiem&nbsp;…«</p>

<p>Na szczęście jego przyjaciele wykazali większe zdecydowanie. 17&nbsp;lipca nadszedł list od Nanny, a w nim propozycja Reinharta, iż wynajmie on Muzot na okres sześciu miesięcy, zastrzegając możliwość przedłużenia umowy. Tego samego wieczoru złożono wizytę Mme Raunier, która w chwili przytomności zgodziła się na wynajem, przystając jednocześnie na warunek, iż w przypadku decyzji o sprzedaży posiadłości odpowiednio wcześniej przedłoży wypowiedzenie. W następnych dniach rozpoczęto ożywione przygotowania do przeprowadzki poety, nie bacząc bynajmniej na dręczącego go wciąż wątpliwości. Merline, obdarzona zmysłem artystycznym, miała już pewne doświadczenie w urządzaniu starych domów; od razu też oceniła stan, w jakim znajdowała się zamkowa wieża, i wkrótce wraz ze sprzątaczkami zabrała się do robienia porządków. Należało nieco odnowić wnętrza, lecz budynek nie wymagał gruntownej przebudowy; pokoje były odpowiednio umeblowane, część przedmiotów pochodziła z siedemnastego wieku. Z końcem tygodnia Merline wprowadziła się do Muzot, podczas gdy Rainer wciąż rozmyślał w hotelu o czekających go wyzwaniach.</p>

<p>Był pełen głębokiej wdzięczności – napisał w liście do Reinharta – za zaufanie, jakim go obdarzył, pozwalając mu, swemu pierwszemu »samotnemu kasztelanowi«, zamieszkać w zamku; miał wszakże nadzieję, że wykaże on zrozumienie i nadal będzie traktował to jedynie jako pewnego rodzaju próbę. »Znalazłem się w tak trudnym i niepewnym położeniu, iż nie wiem, czy będę mógł na długo pozostać w tym bezpiecznym schronieniu. Okoliczności bowiem mogą mnie zmusić do wyjazdu&nbsp;… nie jestem też w stanie przewidzieć, czy w tym mocnym starym domu da się równie dobrze mieszkać jak w Bergu i czy pobyt tam okaże się równie korzystny dla mojej pracy.« Niemniej, sposobność, by poważyć się na taką próbę, bez jakichkolwiek zobowiązań, była dla niego dobrodziejstwem. »Wewnętrzny głos, który nakłaniał mnie, bym przybył w te okolice, jest równie silny co pragnienie, by spędzić w gościnnej Szwajcarii jeszcze jedną zimę, czekając, nim minie niepokojące wzburzenie i wszelkie stosunki znów ułożą się pomyślnie (dzięki czemu być może będę mógł pewnego dnia powrócić do Paryża) – kto wie, może poddawszy się opiece tego schronienia zdołam ukończyć pracę nad moimi dziełami, przerwaną wskutek zamętu lat wojny&nbsp;…! Jeśliby się tak stało, jakież błogosławieństwo zachowałbym dla naszej starej wieży!« Reinhart gotów był ponieść ryzyko, iż pewnego dnia jego »kasztelan« może opuścić Muzot, jako że posiadłość i tak go zainteresowała. Zachęcał Rilkego, by nie szczędził wysiłków przy odnawianiu i urządzaniu wnętrz, nie martwiąc się przy tym o koszty; służył mu wszelką pomocą przy zakupie dywanów, sztućców, naczyń i wielu innych przedmiotów. »To zaiste wzruszające« – Rilke napisał w liście do Nanny – »iż Werner, jedyny człowiek, którego odwiedziny w Bergu sprawiłyby nam radość, przejmuje teraz rolę Zieglera, a Ty, moja droga, pozostajesz przy swojej: czynisz wszystko, bym mógł osiąść w tym nowym Bergu.«</p>

<p>Chociaż poeta nadal pragnął zamieszkać w wieży tylko na próbę, to jednak prosił Nanny o przygotowanie papieru listowego, opatrzonego adresem Muzot; w końcu, 27&nbsp;lipca wprowadził się do swej nowej siedziby. W owych dniach panował skwarny upał (»który z pewnością przyspieszył dojrzewanie winogron przeznaczonych na słynne ›crû d’Enfer‹, dumę tej słonecznej krainy«); Rainer musiał przyznać, iż Merline wykazała znacznie więcej odwagi niż on – Muzot był czystszy i bardziej przewiewny, od kiedy został »od–Raunierowany«. Spoglądając nań od strony drogi, spod wielkiej topoli, wydawał się uroczy i pełen radości; niemniej, przestępując jego progi czuło się »ciężar, jak gdyby przyszło przywdziać żelazną zbroję«.</p>

<p>Poeta postanowił przynajmniej ograniczyć do minimum wszelkie prace związane z naprawą i dekoracją wnętrz oraz zakup dodatkowych mebli, aż przekona się, czy jest to odpowiednie dla niego miejsce pobytu. Stąd też prosił Nanny o dostarczenie jedynie niezbędnych przedmiotów – lichtarzy, poduszek, latarni sztormowej (Nanny zaś była na tyle rozsądna i troskliwa, by przesłać mu mnóstwo innych rzeczy, nie mniej koniecznych, o których nawet nie pomyślał). W pierwszych dniach sierpnia Muzot odwiedził Werner Reinhart wraz ze swym bratem Hansem; jego nowa posiadłość wielce mu się spodobała, tak iż po wyjeździe polecił przewieźć tam liczne dodatkowe sprzęty, by zapełnić nimi pokoje. Swemu kasztelanowi zaproponował też ustanowienie funduszu na pokrycie dalszych wydatków. Merline wykazała niewiarygodny wprost zapał i przedsiębiorczość; potrafiła improwizować i pozyskać sobie pomoc oraz przychylność miejscowej ludności. Stara wieża nabrała z czasem przytulnego charakteru, czego Rilke nigdy by się nie spodziewał. Merline była niezachwianie przekonana, iż owa »próba« winna zakończyć się pomyślnie; po upływie kilku tygodni Rainer zaczął podzielać to przeświadczenie, nawet jeśli często nasuwało mu się porównanie Muzot do ciężkiej zbroi – nadto pokrytej rdzą. Dopiero kiedy w towarzystwie Nanny odwiedził inną posiadłość – dwór w Kaiserstuhl, który nie przypadł mu jednak do gustu – z końcem września, po głębokich przemyśleniach, postanowił pozostać »pod opieką tych masywnych starych murów« i spędzić tam pracowitą zimę.</p>

<p>Rozkład pokojów mieszczących się w czworobocznej wieży był bardzo wygodny. Na parterze budowli, do której wchodziło się przez zadaszony ganek, znajdowała się przestronna jadalnia, a w niej tradycyjny kamienny piec, charakterystyczny dla okolic Valais, oraz okazały dębowy stół z siedemnastego wieku. Do jadalni przylegał niewielki salon z balkonem, z którego roztaczał się widok na dolinę Rodanu; na parterze mieściła się ponadto mała sypialnia oraz kuchnia, którą całkiem niedawno urządzono tam w miejsce pierwotnej, umiejscowionej w piwnicach. Pomieszczenia te zajmowała na razie Merline, do czasu, aż uda się nająć gospodynię. Na pierwszym piętrze znajdowało się kwadratowe pomieszczenie, w którym na belkach stropowych widniała data MDCXVII; Rilke przeznaczył je na swój gabinet. Chociaż brakowało tam miejsca, by mógł swoim zwyczajem przechadzać się podczas pracy, niemniej jednak panowała przyjemna atmosfera przywodząca na myśl »Stübli« w domu Nanny Wunderly w Meilen. Przez okna wychodzące na południe i zachód można było podziwiać widniejące w oddali majestatyczne grzbiety Alp Walijskich. Poeta miał do dyspozycji również niewielką sypialnię, z której przez zwieńczone łukiem drzwi wychodziło się na wąski balkon; drzwi po drugiej stronie pokoju wiodły do małej bielonej komnaty, tak zwanej »kaplicy«; można było się do niej dostać także z podestu schodów, przez niskie średniowieczne przejście, nad którym, na wypukłym reliefie, wykuto w kamieniu nie znak krzyża, lecz symbol swastyki. Piętro wyżej, na poddaszu znajdowały się dalsze pomieszczenia, jednak posiadały one jedynie otwory strzelnicze. Rilke mógł zatem przebywać w upragnionym odosobnieniu, »z dala od odgłosów prac gospodarskich«.</p>

<p>Poeta miał skromne wymagania, wszak nie aż tak znikome, by mógł znaleźć zadowolenie przebywając w prymitywnych warunkach; Muzot zaś, »demeure un peu héroique et rude«, znacznie różnił się od wygodnie urządzonego zamku Berg. Umeblowanie nie pozostawiało wiele do życzenia, świec i lamp było pod dostatkiem; największa niedogodność to brak bieżącej wody oraz odpowiednich urządzeń sanitarnych. Myśl o pozostaniu w zamkowej wieży na okres zimy napełniała go obawą; przypuszczał bowiem, iż mimo pewnych udogodnień – a także zakładając, że znajdzie się gospodyni choćby w połowie tak dobra jak Leni – Muzot będzie wymagało od niego samego więcej uwagi, aniżeli mógł mu poświęcić, jeśli naprawdę zamierzał oddać się własnej pracy. Niewielkim pocieszeniem była przy tym świadomość, iż Nanny Wunderly zobowiązała się pokryć wszelkie koszty utrzymania. Niemniej, z początkiem października Rilke mógł przesłać Reinhartowi pisemną prośbę o potwierdzenie, iż mianuje go »swym kasztelanem na czas zimy«; przedstawił mu również propozycje wykorzystania funduszu, jaki »jego suzeren« oddał mu do dyspozycji. Sugerował, by w gabinecie postawić nowy piec kaflowy, zatkać liczne mysie dziury, a także wykonać pomniejsze prace ciesielskie na balkonie i przy oknach. W międzyczasie, po obłożnej chorobie, zmarła Mme Raunier; jej córka zaproponowała Reinhartowi sprzedaż Muzot, Rilke zaś obiecał, iż zajmie się przeprowadzeniem dokładnych pomiarów i niezależnej wyceny posiadłości.</p>

<p>Nie wiadomo, czy do tego czasu Merline poznała już spisany w Bergu <em>Testament</em>. Jednakże oddanie, z jakim czyniła starania, by przygotować Muzot na okres zimy, którą poeta pragnął tam spędzić samotnie, może świadczyć, iż uznała jego wymagania i była zdecydowana nie dopuścić do tego, by z jej winy znów – jak na zamku Berg – doświadczył niepowodzenia. Nie ustawała w poszukiwaniach odpowiedniej gospodyni, co okazało się wcale niełatwym zadaniem, i zdecydowała powrócić do Berlina dopiero po ich pomyślnym zakończeniu. Chociaż sama wciąż niestrudzenie stała przy kuchennym piecu, to jednak na pewien czas najęła do pomocy dziewczynę w pobliskiej wsi; dzięki temu mogła się w pełni rozkoszować ostatnimi tygodniami, jakie mieli spędzić razem. Lato, najgorętsze od dziesięcioleci, przemieniało się właśnie w jesień; jej szkicownik zapełniał się rysunkami z widokami Muzot oraz akwarelami oddającymi piękno »La noble contrée«. Na jednym ze szkiców, przedstawiającym poetę śpiącego na sofie, Rilke skreślił dla niej słowa wiersza:</p>

<p>Zgryzota to ciężka gruda ziemi. W niej</p>

<p>wśród mroku tkwi korzeniami błogi sens,</p>

<p>nim wzbije w górę na fali kwitnienia;</p>

<p>jak w tobie, moim cichym łonie,</p>

<p>wszystko istniało nie wyrażone:</p>

<p>dopiero w świetle rzecz każda nabiera znaczenia.</p>

<p>Znaczy zwątpienie i znaczy czas,</p>

<p>lecz wtem niespodzianie kładziemy błogość</p>

<p>pomiędzy imionami.</p>

<p>A potem, z jasną gwiazdą ponad głową</p>

<p>niewinna łania wkroczy w obraz</p>

<p>zaspokojonej ramy.</p>

<p>Jednak to Nanny Wunderly znalazła odpowiednią gospodynię. Frieda Baumgartner, dwudziestosześcioletnia córka chłopa z Balsthal opodal Solothurn, przybyła 15&nbsp;października do Muzot, gdzie Merline wprowadziła ją w obowiązki. Chociaż okazało się, iż wbrew ich oczekiwaniom potrwa to dłużej niż tylko dwa czy trzy dni, niemniej Rilke od razu narzucił sobie ów ustalony tryb życia, jaki pragnął od tej pory prowadzić. »Dziś powinna powrócić moja samotność« – wyznał w liście do Nikê, skreślonym 17&nbsp;października – »i tak też się poniekąd stało; od rana siedzę przy moim biurku i staram się uporać z długą listą zaległej korespondencji, co zawsze pobudza do rozmyślań«. Obecność »Mouky«, której pobyt nieco się przedłużał, nie wpłynęła na jego postanowienie; była nawet czymś pożądanym, gdyż dzięki temu oszczędzono mu kłopotów, jakie nie ominęły ich w pierwszych tygodniach. Frieda, mimo swych dobrych chęci, była osobą powolną i o wiele mniej doświadczoną, niż się spodziewano; potrzebowała też trochę czasu, by przysposobić się do samodzielnego prowadzenia gospodarstwa. »Miejmy nadzieję, że ja i Muzot potrafimy sprawić, iż zdolności nowej gospodyni rozkwitną« – napisał do Reinharta – »na razie jest ona ledwie łodygą, i byłoby co podziwiać, gdyby puściła choćby niewielki liść.«</p>

<p>Merline wielekroć odkładała termin wyjazdu; dopiero 8&nbsp;listopada Rainer pożegnał ją w Sierre. Z hotelu Bellevue przesłał jej niezwłocznie list, »zanim wyruszę do naszego dobrego i wiernego Muzot, który odtąd będzie moim domem, z całym sercem, które Ty w nim obudziłaś«; zaklinał ją, by wciąż trwała w swej dobrej woli i nie wyrzekła się jej: »oby Bóg napełnił nas pewnością, że postępujemy właściwie i nie utracimy niczego z tego bogactwa, jakim zechciał nas obdarzyć&nbsp;…« »Rzecz nie w tym, że Mouky nie potrafi zrozumieć« – zwierzał się Simone Brüstlein, przyjaciółce, która była im szczerze oddana w trudnych chwilach pobytu w Genewie – »to jej sercu niewymownie trudno podołać temu brzemieniu.«</p>

<p>W międzyczasie postawiono w gabinecie nowy piec, a także urządzono na nowo kuchnię. Pozostałe prace postępowały naprzód, przywieziono też okazały fotel podarowany przez Reinharta; wydawało się, iż wkrótce Muzot zostanie »ukończony«. Rilke pamiętał, jak bardzo był uzależniony od pomocy Nikê, która pokrywała nie tylko koszty utrzymania, lecz również wszelkie nieprzewidziane wydatki, aby uczynić zamkową wieżę godnym następcą Bergu; dlatego też usilnie nalegał, by przyjechała i obejrzała jego nową siedzibę. Nanny przekazała mu dobre wieści od Reinharta; rozważając propozycję nabycia Muzot – zależało mu przy tym, by mieć prawo pierwokupu – był on gotów przedłużyć okres dzierżawy o kolejne sześć miesięcy. Wkrótce potem Rilke dowiedział się od pułkownika Souvairana, kuratora młodych Raunierów, iż również oni pragnęli odłożyć decyzję sprzedaży posiadłości: »soyez bien heureux et tranquille dans votre château&nbsp;… travaillant de belles œuvres, avec la douce espérance qu’elles contribueront à améliorer quelque peu nos pauvres natures humaines.« Wizyta Nikê – mijał właśnie rok od dnia, w którym Rilke zawitał na zamku Berg – w jego odczuciu przygotowała Muzot na nadejście »dobrej zimy«. Jego zbroja przemieniła się w płaszcz, »jeszcze nieco sztywny, lecz mimo wszystko miększy«. Prawdziwa rzeka paczek od Nanny napełniła pokoje mnóstwem drobnych przedmiotów, niezbędnych, by umilić mieszkanie w wieży. Czasem napełniało poetę uczucie tęsknoty za Bergiem – w szczególności za przyjemnym ciepłem bijącym z otwartego kominka – niemniej rozpraszała ją myśl, iż tym razem nie mógł dopuścić, by znów, jak niegdyś, cokolwiek odwracało jego uwagę. W listopadzie i grudniu listy do Merline – choć nadal pełne czułości – słał jednak coraz rzadziej; z poczuciem ulgi poświęcał teraz więcej czasu pozostałej korespondencji.</p>

<p>Przede wszystkim sprawy rodzinne napawały go wówczas niemałą troską. Otóż we wrześniu Ruth ogłosiła swe zaręczyny z Carlem Sieberem, młodym prawnikiem, siostrzeńcem Johanny Westhoff, a zatem swym kuzynem w drugim pokoleniu. Napisała ojcu, iż w krótkim czasie oboje zamierzają się pobrać i zamieszkać w posiadłości Sieberów w Liebau, położonym w saksońskim Vogtland, na południe od Lipska. Sieber przesłał już swemu przyszłemu teściowi list, stąd też należało niezwłocznie ustalić wielkość posagu, jaki ojciec mógł ofiarować córce. Sprawę komplikowała na domiar prośba Klary. Otóż poprzednim narzeczonym Ruth, z którym zerwała zaręczyny, był syn przyjaciela i jednego z doradców Klary, który wspierał jej projekt budowy domu w Bredenau, od dawna bowiem z radością wyczekiwał dnia zaślubin ich dzieci. Niespodziewana odmowa Ruth doprowadziła do ochłodzenia stosunków łączących zaprzyjaźnione rodziny. Klara musiała nie tylko pogodzić się z samotnością, w dwójnasób bolesną, lecz również zaciągnąć z konieczności kolejną pożyczkę; w tej kwestii zwróciła się bezpośrednio zarówno do Kippenberga, jak i swego męża. Rilke, jak zawsze gotów spełnić swe zobowiązania, na ile tylko był im w stanie podołać, życzliwym okiem patrzył z oddali na przyszłe małżeństwo córki; dlatego też wyłożył dokładnie rzecz całą swemu wydawcy, w przekonaniu, iż tylko Kippenberg zdoła ocenić, jak dużą sumę poeta może wypłacić ze swego konta, mając przy tym na uwadze własne potrzeby.</p>

<p>Rilke sam przesłał Klarze połowę potrzebnej sumy, traktując ją nie jako pożyczkę, lecz prezent (kurs wymiany był tym razem wyjątkowo korzystny). Kippenberga zaś prosił, by wypłacił pozostałą część kwoty oraz zdecydował o wielkości posagu dla Ruth. Podkreślił wszakże, iż nie zmienił swego przekonania, jakie wyraził dwa lata wcześniej – mianowicie że decyzja o rozejściu się z Klarą była ostateczna, bez względu na to, czy zostanie ona potwierdzona prawnie; zatem wszelką pomoc ofiarowuje Klarze jako przyjaciel, a nie mąż. »Przez wzgląd na moje przebywanie w samotności (niełatwej, wszak nieodzownej), wcześniej czy później musimy uznać za konieczne stworzenie warunków, które ją całkowicie poddadzą pracy mego życia i ustrzegą przed wplątaniem w cudzy los.« Ruth zaś otrzyma sumę, na jaką będzie sobie mógł pozwolić, kierując się przy tym rozwagą w gospodarowaniu swymi funduszami; poeta nie zamierzał jednakże podarować jej mebli, pozostawionych w monachijskim mieszkaniu, miał bowiem nadzieję, iż pewnego dnia sam je odbierze.</p>

<p>Zaręczyny Ruth miały się odbyć w dniu jej urodzin, 12&nbsp;grudnia, w trakcie przyjęcia wydanego w Liebau, toteż Rilke prosił Katharinę, by w jego imieniu zamówiła na tę okazję specjalne ciasto. Kippenberg, kierując się rozsądkiem, zaprosił Ruth do Lipska, by omówić z nią sprawę posagu. Zaproponował sumę 50&nbsp;000&nbsp;marek, co stanowiło z grubsza połowę funduszu zgromadzonego na koncie poety i odpowiadało wówczas kwocie 1500&nbsp;franków szwajcarskich. Rilke telegraficznie wyraził zgodę; później zaś przystał – acz niezbyt chętnie – na podwyższenie owej sumy do 60&nbsp;000&nbsp;marek. Po rozstrzygnięciu tych kwestii oraz przesłaniu córce – jako spóźnionego prezentu urodzinowego – fotografii przedstawiającej rodziców w dniu ich zaręczyn, ogarnęło go uczucie, iż wypełnił swe zobowiązania wobec Ruth (po uroczystościach ślubnych, w maju, postanowił wypłacać jej dodatkowo co miesiąc niewielką sumę). To, co wydawać się może zaniedbaniem – napisał do Carla Siebera – jest w istocie poświęceniem rodziny dla pracy; jeśliby czynić mu wyrzuty, iż nie ma on dość siły, by służyć obojgu, wówczas może jedynie wskazać w milczeniu na »te obszary, którym ofiarowałem wszystkie me zdolności« i wyczekiwać ostatecznego osądu. »Jedne drzwi się zamykają« – wyznał z westchnieniem ulgi w liście do Nikê – »być może otworzą się inne, to przecież <em>jej</em> życie, brak mi tak wielu wejrzeń, nie tylko w teraźniejszość, lecz również w przeszłość, od których byłem zbyt oddalony, odwrócony.«</p>

<p>Dzięki zawiadomieniu o zaręczynach Ruth wielu dawnych znajomych Rilkego poznało jego nowy adres; stąd też ilość listów, na które należało odpowiedzieć, wzrosła niepomiernie. »Fabryka listów ruszyła pełną parą« – donosił Nikê 1&nbsp;grudnia; w przeciągu tygodnia poeta spisał ponad 180&nbsp;stron papieru listowego, »trzeba by już liczyć w metrach, jeśli nie w kilometrach! Lecz muszę się z tym uporać. Dopiero po drugiej stronie bowiem leży dolina prawdziwej samotności, dopiero tam wejście na szczyty pracy.« Rilke starał się kształtować swe dni na wzór minionych czasów – napisał do Alexandra Taxis, winszując mu z okazji siedemdziesiątych urodzin – »owej zimy, kiedy to wytrwałe przepoczwarczanie okazało się tak owocne: tamtej zimy w Duino!« Nadzieje, jakie Rilke wiązał z pobytem w Muzot, znalazły co prawda nieco bardziej przytłumiony wyraz aniżeli w listach pisanych w Bergu, niemniej podsyciła je świadomość, iż jego samotność w zamkowej wieży jest pełniejsza; owładnęło nim też uczucie, że w kantonie Valais nareszcie odkrył prawdziwą wielkość Szwajcarii – »tego szczodrego i nie zużytego krajobrazu«, który Jean Strohl tak trafnie opisał słowami: »wyłaniający się z dzieła Stworzenia, wciąż jeszcze zasnuty obłokami pary«.</p>

<p>Zamieszkawszy w Muzot poeta miał też sposobność przebywać we francuskojęzycznym środowisku – rzecz to bynajmniej nie aż tak paradoksalna, jak mogłoby się wydawać, jako że zawsze towarzyszyło mu uczucie, iż jego najlepsze dzieła powstają wówczas, kiedy nie docierają doń dźwięki potocznej niemczyzny. Nadto zaś źródłem inspiracji stała się w owym czasie poezja Valéry’ego; korzystając z pomocy Gide’a Rilke starał się zgromadzić rozproszone i trudno dostępne utwory, które z entuzjazmem polecał wszystkim swym przyjaciołom.</p>

<p>Przed dwudziestu pięciu laty ukazał się godny uwagi esej (<em>L’Introduction à la Méthode de Léonard da Vinci</em>), który on teraz, w 1919, wydał na nowo z wyjątkowo pięknym wstępem; ale zaczynać od Mallarmégo znaczy to już w następnym półkroku pogrążyć się w milczeniu, <em>dans un silence d’art très–pur</em>, tak się też stało, Valéry umilkł i zajął się matematyką. Dopiero teraz&nbsp;… u tego pięćdziesięcioletniego już poety zbudziła się znowu konieczność artystycznego słowa, wszystko, co od tego czasu stworzył, to dzieła najwyższej oryginalności i znaczenia.</p>

<p>Jeśli ktoś inny po tak długim okresie milczenia zdołał powrócić do swej twórczości, wówczas on sam nie powinien porzucić nadziei. W wierszu Valéry’ego »Palme« – Rilke napisał do księżnej Marie – widnieją słowa:</p>

<p>Patience, patience</p>

<p>patience dans l’azur,</p>

<p>chaque goutte de silence</p>

<p>est la chance d’un fruit mûr! –</p>

<p>»Gdybym tylko mógł pokładać taką nadzieję w moim milczeniu.«</p>

<p>Dziękując Kippenbergowi za propozycje dotyczące jego finansów, poeta wyznał, iż szczęśliwie mógł pozostać w Muzot na dłuższy czas. Niewielka suma byłaby co prawda rzeczą mile widzianą, lecz z jej przesłaniem można by odczekać do czasu, gdy wzrośnie wartość niemieckiej marki. Zresztą, być może to dobrze, że brak mu pieniędzy, gdyż przez to nie opuszcza – choćby na dzień – swej wieży, w której znalazł tak doskonałe warunki do pracy. Czy będzie w stanie podołać »najwyższemu zadaniu« – tego nie potrafił przewidzieć; tymczasem z zadowoleniem przyjął propozycję wydawcy, by opublikować zbiorową edycję jego utworów, zasugerował jednak, by wstrzymać się do czasu ukończenia przekładów z Michała Anioła, do których może powróci nadchodzącej zimy. Rilke napisał też, iż oczekuje wizyty swego przyjaciela – »jeślibym właśnie zjechał w głąb mojej kopalni, to przyjąłbym tam Pana w sztolni takiej–to–a–takiej, przy świetle górniczej latarki!« – lecz w rzeczywistości był rad, iż odwiedzin wydawcy nie należało się raczej w najbliższym czasie spodziewać.</p>

<p>Rilke nareszcie pogrążył się w całkowitym »milczeniu« – stronił od wszelkich kontaktów z ludźmi, unikał poufałości nawet ze zwierzętami. Kot–przybłęda, który zadomowił się w zamkowej wieży i dzielnie trzymał myszy w ryzach, dzięki swej niezależności był mile widzianym towarzyszem; jednakże ofiarowanego mu psa poeta nie przyjął. Frieda z każdym dniem doskonaliła swe umiejętności, lecz była skłonna – co zrozumiałe – »wykorzystywać najbłahsze powody, by nawiązać nić ›konwersacji‹«, nawet wówczas, kiedy on odwracał się do niej plecami, chcąc podkreślić, iż pragnie ciszy i spokoju. Brakowało jej dyskrecji i wyczucia, jakie cechowały Leni. Pisząc do Nanny Wunderly, która poprzez swe listy miała wpływ na postępowanie Friedy, Rilke prosił, by delikatnie zwróciła jej uwagę, nie chciał bowiem urazić dziewczyny, świadom jej dobrej woli. Nanny miała jedynie napomknąć, iż teraz, kiedy dobiegał końca »czas korespondencji«, pan odda się z pewnością swej prawdziwej pracy; dlatego też stosowne będzie odzywać się jedynie wówczas, gdy sam do niej przemówi. Poeta w żadnym razie się nie uskarżał; niemniej w tym czasie <em>każde</em> pojedyncze słowo doń wypowiedziane to zbyt wiele, »znacznie bardziej niepokoi mnie sam lęk, iż może się to stać w każdej chwili (co w obecności Leni nigdy nie miało miejsca!)« Poczuł też ulgę, kiedy poczciwy pułkownik Souvairan odwołał swe zaproszenie do złożenia wizyty w dniu Nowego Roku; dzięki temu Rainer mógł dochować swych »ślubów milczenia«: »je [le] vois comme un consentement de Dieu que je reste dans ma solitude sans l’interrompre même pour un si aimable appel.«</p>

<p>»Czas korespondencji« wydłużył się aż do stycznia. Być może wskutek napomnień Nanny Frieda zmieniła swoje postępowanie wobec niezwykłego pana, który dzięki swej niezrównanej uprzejmości wzbudził jej głęboki podziw i szacunek. On sam zaś uzmysłowił sobie, jak szczęśliwie zdołał pozyskać osobę, która znajdowała zadowolenie w samotniczym trybie życia, przesiadując wieczorami nad robótką lub książką, podczas gdy on zamykał się w swym gabinecie. W Wigilię Bożego Narodzenia udali się razem do kapliczki św.&nbsp;Anny, by zapalić tam świece, po czym Frieda przyłączyła się do grupy sąsiadów spieszących do Sierre na pasterkę. Poeta zatroszczył się o to, by wśród świątecznych prezentów znalazła egzemplarz <em>Syna marnotrawnego</em> Gide’a w jego przekładzie; prócz tego oczywiście <em>Mitsou</em> oraz <em>Nachsommer</em> Stiftera, dedykowane »cichej, oddanej pomocnicy i życzliwej mieszkance Muzot z myślą o samotnych zimowych wieczorach«. Egzemplarze książeczki o <em>Mitsou</em>, które od dłuższego już czasu leżały na jego biurku, doskonale nadawały się na prezenty, dołączane do listów, jakie słał z okazji Świąt do licznych przyjaciół, w szczególności tych, którzy długo nie mieli już od niego żadnych wieści. Wśród nich znalazła się także Lou; opowiadając jej o zdarzeniach kończącego się roku Rainer nie był tym razem tak pełen optymizmu jak ongiś, na zamku Berg, wciąż też z trudem skupiał swe myśli; niemniej, wyznał jej, iż pokłada ufność w owej »najbardziej dosłownej samotności« w Muzot.</p>

<p>Pewien list, jaki otrzymał w związku z zaręczynami Ruth, wzbudził w nim o wiele bardziej przejmujące wzruszenie aniżeli sama uroczystość. Jego autorką była Gertrud Ouckama Knoop, której córka Wera – przed wojną towarzyszka zabaw Ruth w Monachium, dziewczyna niezwykłej urody, zapowiadająca się na pełną gracji balerinę – zmarła rok po zakończeniu wojny, mając zaledwie dziewiętnaście lat. Rilke, ceniąc sobie znajomość z jej ojcem Gerhardem Knoopem, którego spotkał w Paryżu w roku&nbsp;1909, nigdy nie omieszkał odwiedzić jego rodziny za swej bytności w Monachium. Po niespodziewanej śmierci Gerharda w roku&nbsp;1913 poeta przesłał wdowie list pełen wyrazów współczucia; w jej imieniu prowadził rozmowy z Insel Verlag w sprawie wydania niepublikowanych dotąd utworów męża. Werę oraz jej siostrę gościł też pewnego razu na herbacie. Było zatem rzeczą zrozumiałą, iż jej matka pragnęła napisać do niego z okazji zaręczyn Ruth; musiała jednak być zaskoczona, kiedy otrzymała odpowiedź spisaną na szesnastu bitych stronach, jako że mimo podziwu, jaki żywiła dla poety, bliższa więź łączyła ją z Klarą i Ruth, nieczęsto też miała okazję wymieniać z nim listy. Pod koniec listopada Rilke odkrył przed nią swoje serce – w owym czasie przed nikim nie uczynił tego z taką szczerością, nawet przed Lou czy Marie Taxis. Zwierzył się ze swych uczuć rezygnacji, wręcz obojętności, z jaką przyjął wiadomość o małżeństwie Ruth, oraz rozpaczliwego pragnienia całkowitej samotności. Opowiedział o zgubnym wpływie, jaki obcowanie z ludźmi wywierało na jego siły twórcze, a także o głębokiej ranie na jego psychice, pozostawionej przez kataklizm lat wojny. Wyznał również, iż owładnęło nim zwątpienie, czy jego dzieło będzie wystarczającym usprawiedliwieniem pomocy, jaką otrzymał od swych hojnych przyjaciół. W Valais rozpoczął się nowy okres jego życia; poszukiwał obecnie nie tyle środków artystycznego wyrazu, co wewnętrznej istoty własnej natury. Prawdziwym objawieniem było w tym czasie odkrycie poezji Valéry’ego. Dopiero na samym końcu, prawie w postscriptum, Rilke przedstawił rzeczywisty powód, dla którego uczynił jej tak długie wyznanie. Wera i jej śmierć w tak młodym wieku wciąż nurtowały jego myśli; miał nadzieję, że pewnego dnia jej matka opowie mu o niej coś więcej.</p>

<p>W dzień Nowego Roku nadszedł list od Gertrudy; opisała w nim przebieg choroby oraz śmierć córki, której poeta prawie nie znał. Dowiedział się, jak to będąc jeszcze dzieckiem, swą »sztuką poruszania się i przemiany, przyrodzoną jej ciału i duszy« zdumiewała wszystkich, którzy przyglądali się jej w tańcu. Później, już w wieku młodzieńczym, całkiem niespodziewanie wyznała matce, iż nie może – lub nie chce – dłużej tańczyć. Wraz z początkiem niewyjaśnionej choroby gruczołów, która miała wkrótce doprowadzić do jej śmierci, Wera zwróciła się ku muzyce, by potem porzucić ją ostatecznie dla rysunku, »jak gdyby zawiedziony taniec wciąż się w niej ujawniał, lecz coraz to ciszej i dyskretniej«. Rilke odniósł wrażenie, iż ta wzruszająca historia nakładała na niego jakoweś zobowiązanie, »przytłaczające zobowiązanie wobec mej najtajniejszej natury«; jakkolwiek nie potrafił jeszcze dostrzec jego spełnienia, niemniej idea tańca jako przemiany, którą odnalazł również w utworze Valéry’ego <em>L’âme et la danse</em> (<em>Dusza i taniec</em>), zapłodniła jego poetycką wyobraźnię.</p>

<p>Około połowy stycznia Rilke postanowił zachować »post od pisania listów«. Skreślił ich setki, toteż ów potworny wysiłek musiał ustać, jeśli poeta miał się kiedykolwiek »wspiąć na szczyty pracy«. Czy i tym razem – jak wielekroć wcześniej – mogły mu w tym pomóc przekłady? Utwory Valéry’ego – esej o Leonardzie, dialog <em>Eupalinos</em> czy też <em>L’âme et la danse</em> – były kuszącym wyzwaniem, niemniej towarzyszyło mu uczucie, iż nie mógł go podjąć, póki sam nie rozwinie własnej twórczości. Dobrym przygotowaniem wszakże – stanowiącym w pewnym sensie nawiązanie do przeszłości – mogło być podjęcie na nowo próby przekładu łacińskiego listu Petrarki, który Rilke rozpoczął jeszcze w Paryżu i musiał zarzucić. Mieszkający w Zurychu Strohl, który regularnie dostarczał mu książki, bezzwłocznie przysłał tekst oryginału wraz ze słownikiem; to »niewielkie zadanie« kusiło poetę coraz bardziej. Miejscowy cieśla ukończył właśnie zamówiony jakiś czas wcześniej pulpit – rzecz nieodzowną do twórczej pracy – niemniej nadchodząca korespondencja wciąż nie dawała mu spokoju. Wydawało się, iż Rilke z natury nie potrafił pozostawić listu bez odpowiedzi lub też zwlekać z jego napisaniem, jeśli wiedział, że powinien to uczynić. Jedynie najwyższym wysiłkiem woli uporał się z korespondencją i 31&nbsp;stycznia odłożył swe »pióro do pisania listów«, ów »niesłychanie przemęczony« instrument, powziąwszy silne postanowienie, iż nie weźmie go do ręki przez cały luty. Czas bowiem płynął nieubłaganie. »Dnie i noce, dnie i noce, nigdy nie przypuszczałem, iż tak duże stronice, jakie teraz posiadam, można tak szybko przewracać.« (Poeta pomijał rzecz jasna listy do Nanny Wunderly; głośne myślenie w jej obecności stało się dla niego czymś tak naturalnym jak oddychanie).</p>

<p>Górskie szczyty czy głębie kopalń były wyrazistymi metaforami samotności, jakiej wymaga od niego twórcza praca; wszak niewłaściwe wydawało się tu wyobrażenie o niezłomnej wytrwałości w dążeniu do ostatecznego celu. Dzieło Elegii zostało rozpoczęte; dziesięć lat wcześniej, w nagłym przypływie natchnienia poeta nakreślił w Duino zarys całego cyklu. Inspiracja powróciła na krótko w Paryżu i Monachium; także i teraz musiała znów powrócić, jeśli Elegie miały zostać ukończone. Pragnąc dokonać »dzieła serca / przy obrazach, co w tobie więzione«, Rilke nie mógł już dłużej kierować się zasadą Rodina »toujours travailler«; żmudny trud odłupywania skały w poszukiwaniu złota czy też wytrwałe zmaganie, by wspiąć się na górski szczyt – wszystko to nie mogło, jak się zdaje, zastąpić niespodziewanej erupcji twórczej, »wewnętrznego nakazu pisania«. Poeta mógł jedynie szukać odpowiednich warunków dla swej pracy, przygotować się do niej, ćwicząc we władaniu słowem – służyły temu listy, wypisy z lektur, przekłady – i nie tracić nadziei. »Okropnie trudno przychodzi mi skupić myśli« – żalił się Nikê w liście z 1&nbsp;lutego – »nawet jedzenie rozprasza mnie, a godziny upływające pomiędzy posiłkami zdają się zbyt krótkie, by rzecz jakąś ukończyć&nbsp;… gdyby tylko człowiek mógł najeść się przez pół roku, a potem jego drugą połowę spędzić na rozmyślaniach, tak by nie trzeba było wciąż odrywać myśli&nbsp;…«</p>

<p>Jednak już następnego dnia, równie nieoczekiwanie jak niegdyś w Duino, nastąpił przełom. Znów uniosło go natchnienie; wszak spod pióra poety – ku jego własnemu zdumieniu – nie popłynęły wówczas dalsze Elegie, lecz »Sonety do Orfeusza«, które, w miarę jak powstawały, odsłoniły wiążący je zamysł – utworzyły epitafium dla Wery Knoop. W ciągu trzech dni Rilke ukończył cykl złożony z dwudziestu pięciu utworów, obrawszy dla nich formę antycznego sonetu, którą potraktował dość swobodnie. 7&nbsp;lutego przesłał Gertrudzie Knoop odpis tego, co zostało mu »ofiarowane«. Nietrudno będzie jej rozpoznać, – napisał – dlaczego ona jako pierwsza powinna przeczytać cały cykl; co prawda tylko jeden jedyny sonet stanowi bezpośrednią inwokację do Wery, jednak to właśnie jej duch »owładnął i poruszył« całością, »przenikał coraz bardziej – choć w tak tajemniczy sposób, że sam dopiero z czasem to sobie uświadomiłem – ten gwałtowny i wstrząsający mną akt tworzenia«. Oryginał utworu Rilke przesłał tego samego dnia Strohlowi, »tout chaud encore«, »une dictée intérieure, toute spontanée«; dla niego musiał oderwać się od pracy nad przekładami, przy której jego przyjaciel okazał się tak pomocny.</p>

<p>Poeta przelał na papier sonety stojąc przy pulpicie. Kiedy ukończył ich odpis, jakby w odpowiedzi na władczy głos natchnienia, nadszedł drugi pulpit, który Nikê poleciła sporządzić, gdy opóźniało się wykonanie pierwszego. Przy tym pulpicie Rilke podjął na nowo dzieło Elegii. Tej nocy oraz następnego dnia powstały Elegie Siódma i Ósma. »Pogrążyłem się bez reszty w pisaniu« – donosił w krótkim liście do Nikê – i, nareszcie, nie miało to nic wspólnego z korespondencją. Elegie i Sonety były »owocem tych samych narodzin« – kiedy poeta przebudził się rankiem 9&nbsp;lutego, snuł w myśli słowa kolejnego, prawie w całości ukończonego sonetu, hymnu o wiośnie, który niezwłocznie przesłał Gertrudzie; miał on zastąpić jeden spośród wierszy wcześniejszego cyklu, który wydał mu się nieco ubogi w treść. Zaraz potem podjął na nowo »Antystrofy«, których początek powstał latem roku&nbsp;1912; utworzą one Piątą Elegię. Po południu Rilke poszedł drogą w dół zbocza na pocztę, gdzie nadał telegram do Nikê – »Ukończonych siedem Elegii&nbsp;… Radość i cud«; kiedy wracał do swej wieży, spłynęły nań wersy pozostałych części Elegii Szóstej i Dziewiątej, których fragmenty nosił w sobie od czasu pobytu w Duino i Ronda. Także one przybiorą swój poetycki kształt w trakcie pracy do późnej nocy. »Mój drogi przyjacielu« – Rainer napisał do Kippenberga –</p>

<p>choć ledwie mogę utrzymać w ręku pióro, po dniach ogromnego posłuszeństwa natchnieniu – muszę, jeszcze dziś, nim spróbuję zasnąć, muszę to <em>Panu</em> powiedzieć:</p>

<p>spełniło się!</p>

<p>Nareszcie! ›Elegie‹ zostały ukończone. I mogą ukazać się tego roku (lub kiedy uzna to Pan za stosowne). Dziewięć utworów, podobnej długości, co elegie, które już Pan zna; nadto druga część, wiersze należące do ich kręgu, które chcę nazwać »Fragmenty«&nbsp;… To było ponad życie – jęczałem w tych dniach i nocach, jak ongiś, w Duino, – lecz, nawet po tamtych zmaganiach – nie miałem pojęcia, że <em>taki</em> huragan umysłu i serca może zerwać się nad człowiekiem! I że można go przetrzymać! że można go przetrzymać&nbsp;… Wyszedłem, by w chłodnej poświacie księżyca pogłaskać mury małego Muzot niczym wielkie zwierzę – stare mury, które mnie tym obdarowały. I Duino, leżące w gruzach.</p>

<p>Całość winna nosić tytuł:</p>

<p>Elegie Duinejskie.</p>

<p>… I jeszcze: mój drogi przyjacielu: <em>to</em>: że Pan mi to umożliwił, że okazał mi Pan tak wielką cierpliwość: <em>dziesięć</em> lat! Dank! I że zawsze Pan we mnie wierzył: <em>Dank</em>!</p>

<p>W swym ostatnim liście, skreślonym ponad miesiąc wcześniej, Merline przywołała na pamięć chwile depresji (mijał właśnie rok od tamtych dni), kiedy to Rainer pospieszył do niej do Genewy; nie ukrywała przy tym, że znów złożyła ją choroba. Jeśli żywiła wówczas nieśmiałą nadzieję, iż także tym razem poeta postąpi tak samo, czekało ją rozczarowanie, gdyż Rainer nawet nie odpisał. Wszelako teraz mógł przesłać jej radosną wieść o swym wybawieniu, dla którego to ona stworzyła mu warunki, a którego nie mógłby dostąpić bez jej poświęcenia i wyrzeczeń. Wciąż jeszcze drżał cały przeżywszy rozszalałą nad nim burzę – pisał – »mais voilà, j’ai vaincu&nbsp;… To, co mi ciążyło i co mnie najbardziej trwożyło, dokonało się, i to wspaniale, jak sądzę«.</p>

<p>Wydaje się, że poecie towarzyszyło uczucie, iż »najwyższe zadanie« zostało spełnione – zamykająca cykl Dziesiąta Elegia, której pierwsze wersy narodziły się w Duino, była już ukończona, w wersji spisanej tuż przed wybuchem wojny. »Oh Nikê, petite Victoire, fièrement ailée à jamais, jak pewnie szybowałaś Pani naprzód, niewzruszenie, zawsze&nbsp;… Zwycięstwo! Zwycięstwo!« Rilke wyznał, iż teraz z radością wyglądał ciszy po burzy, czegoś bardziej powszedniego, »spokojnej, ludzkiej pracy«. Lecz jego burza jeszcze nie umilkła. 11&nbsp;lutego prawie całkiem na nowo napisał Dziesiątą Elegię, wyjąwszy początkowe wersy powstałe w Duino; wówczas to jeszcze bardziej radosne i pełne tryumfu słowa zabrzmiały w listach do Nikê, Marie Taxis oraz Lou.</p>

<p>Nareszcie, księżno, nareszcie, błogosławiony, <em>jakże</em> błogosławiony dzień, w którym mogę donieść o ukończeniu – jak mniemam – </p>

<p><em>Elegii!</em></p>

<p><em>Dziesięć</em>!</p>

<p> Od ostatniej, potężnej&nbsp;… którą już wówczas zamyśliłem jako ostatnią&nbsp;… wciąż jeszcze drży moja dłoń!&nbsp;… Wszystko w przeciągu kilku dni, to była niewiarygodna burza, huragan umysłu i ducha&nbsp;… każdy mój nerw, każda tkanka, wszystko to pękło&nbsp;… Lecz teraz one istnieją. Są. Są. Amen.&nbsp;…</p>

<p>Jedną [Ósmą Elegię] dedykuję Kassnerowi. Całość należy do <em>Pani</em>, Księżno, jakżeby inaczej! Będzie nosić tytuł:</p>

<p><em>Elegie Duinejskie</em>.</p>

<p>W książce nie będzie żadnej dedykacji (nie mogę bowiem ofiarować Pani tego, co do Pani, od początku, należało), lecz słowa:</p>

<p><em>Własność</em>&nbsp;…</p>

<p>Poeta nie przesłał jej odpisu nowych utworów, gdyż pragnął, by księżna wysłuchała ich najpierw z jego ust – »mam nadzieję, już wkrótce«.</p>

<p>Dla Nikê wszakże sporządził kopię całości – nowe wiersze wpisał do pergaminowego tomiku z Soglio, w którym widniały już cztery wcześniejsze Elegie – pragnął bowiem powierzyć jej pieczy pełny tekst cyklu. W liście do Lou znalazł się odpis Elegii Szóstej, Ósmej i Dziesiątej, które miała ona włączyć do posiadanego manuskryptu pierwszych Elegii. »Pomyśl!« – napisał do niej:</p>

<p>Ile musiałem przejść, zanim doszedłem aż tutaj! Poprzez wszystko. Cud. Łaska.&nbsp;… I wyobraź sobie, jeszcze <em>jedno</em>, już w innym związku, właśnie poprzednio (w <em>Sonetach do Orfeusza</em>&nbsp;… napisałem&nbsp;… nagle, jakby szturmem&nbsp;…) <em>stworzyłem</em> konia, wiesz, tego rozbrykanego, szczęśliwego siwka z uwiązanym u pęciny kołkiem, jak galopował ku nam o zmierzchu po nadwołżańskiej łące:</p>

<p><em>jak</em></p>

<p>uczyniłem go czymś w rodzaju ex–vota dla Orfeusza! Czymże jest czas? Kiedy jest teraźniejszość? On mi przeskoczył ponad tylu, tylu latami i rozhukany, w radosnym pędzie wpadł wprost w moje na ścieżaj rozwarte uczucia&nbsp;…\*</p>

<p>Teraz odnalazłem się na nowo. Dopóki nie było Elegii, czułem, jakbym miał serce okaleczone. One są. Istnieją&nbsp;…</p>

<p>* Lecz tobie, Panie, co poświęcić mam?</p>

<p>– Tyś ucho stworzeń kształcił w swych harmoniach –</p>

<p>To wspomnienie wiosennego dnia,</p>

<p>wiosennego zmierzchu w Rosji – konia&nbsp;…</p>

<p>Ze wsi pędząc siwosz tu się zbłąkał,</p>

<p>z palikiem plączącym się u nóg,</p>

<p>by noc spędzić samemu na łąkach;</p>

<p>jak kłąb jego grzywy tłuk</p>

<p>o szyję w rytmie zuchwałych sił,</p>

<p>w galopie, co tępo hamowany był.</p>

<p>Jak tryskały źródła końskiej krwi!</p>

<p>On czuł w sobie przestrzeń najdalszą – i!</p>

<p>śpiewał i słuchał – w tętnie zwierzęcym</p>

<p>był krąg twoich legend.</p>

<p>Ten obraz poświęcam.</p>

<p>(I, 20)</p>

<p>Przez te kilka dni Rilke pracował jak opętany, nie myśląc o wypoczynku i jedzeniu – aczkolwiek, jak wspominała później Frieda, regularnie, choć może nie aż tak punktualnie, spożywał swe skromne posiłki. Musiał być wdzięczny za stanowczość i łagodność jej usposobienia, »kiedy Muzot żeglował po wzburzonym oceanie ducha«, bowiem wezbrane fale przypływu jeszcze nie opadły. 13&nbsp;lutego zrodził się kolejny sonet, który powiększył istniejący zbiór. Nazajutrz zaś, »w promiennym lśnieniu dogasającej burzy« powstała jeszcze jedna Elegia, »Saltimbanques«, zainspirowana obrazem Picassa, jaki podziwiał w mieszkaniu Herthy Koenig, oraz malowidłem Père’a Rollin, przedstawiającym rodzinę akrobatów, które widział przed laty w Paryżu. Był to dzień »świętego, nadziemskiego zamętu«; niemniej, Rilke pragnął zachować pierwotny układ dzieła, które miały wieńczyć potężne akordy Dziesiątej Elegii; toteż postanowił tę nową, dedykowaną Hercie, włączyć do cyklu jako Piątą Elegię, w miejsce wcześniejszych »Antystrof«, które w jego odczuciu nie harmonizowały z pozostałymi elegiami ze względu na odmienność formy. Otrzymawszy od Strohla swój manuskrypt »poezji orfickich«, zaczął »snuć dalej tę przędzę«; w przeciągu dziewięciu dni, w ostatnim przebłysku poetyckiego natchnienia, spłynął strumień dalszych sonetów, które utworzą drugą część cyklu. Bogactwo twórczej inspiracji było wówczas tak olbrzymie, że mógł sobie pozwolić na pewną wybiórczość – donosił triumfalnie w liście do Nikê. »W jakimże świecie łaski żyjemy!&nbsp;… Prawdziwie należy do nas jedynie cierpliwość, wszak jakże wielki to kapitał – i jaki przynosi zysk, w swoim czasie!« 23&nbsp;lutego Rilke ukończył manuskrypt drugiej części »Sonetów do Orfeusza«, na którą w ostatecznej redakcji złożyło się dwadzieścia dziewięć wierszy.</p>

<p>Rany jego serca zabliźniły się, »postrzępione fragmenty« życia zostały zespolone. Ogarnęło go uczucie, iż znów, po długich latach daremnych zmagań, »dotrzymywał sobie kroku«, znów był współczesnym sobie człowiekiem. Dla poety, owładniętego obsesją swego wielkiego zamierzenia, ukończenie Elegii oznaczało spełnienie dzieła życia. We wspaniały sposób uczynił on zadość niepowodzeniom, jakich doznał podczas pobytu na zamku Berg. Nie powinno zatem dziwić, że dzieło to napawało go dumą. Już na samym początku jego powstawania, w Duino, Rilke nakreślił w myśli wyraźny zarys całego cyklu – poczynając od ograniczeń, jakim poddana jest ludzka egzystencja, kończąc zaś na ostatecznej afirmacji miejsca człowieka, a w szczególności miejsca poety w całości Bytu; innymi słowy, pragnął ukazać – by posłużyć się jego własnym poetyckim symbolem – drogę wiodącą od pochwały »straszliwego« Anioła aż do uwielbienia »przyzwalającego« Anioła. Od czasów wojennej zawieruchy wciąż jednak nie potrafił znaleźć artystycznego wyrazu dla owej przemiany, dzięki której mógłby przejść od zasadniczo negatywnej treści Drugiej Elegii – w sposób szczególny zaś pełnego goryczy tonu, w jakim utrzymana jest Czwarta Elegia, powstała w roku&nbsp;1915 – do radosnego triumfu, jaki zapowiadały początkowe wersy Dziesiątej Elegii, spisane jeszcze w Duino – »Żebym kiedyś&nbsp;… radość i chwałę zaśpiewał przyzwalającym aniołom«. Słowa pełne skargi i narzekań z powodu przerwania przez wojnę »nici« jego życia, odzwierciedlały niemożność poddania się nastrojowi, jaki owładnął nim w styczniu roku&nbsp;1912. Elegia »dzieciństwa«, którą rozpoczął pisać w Bergu, zbliżała go do tego celu, niemniej wciąż brakowało w niej owego pozytywnego, afirmatywnego tonu, jaki pragnął jej nadać.</p>

<p>Dopiero w całkowitej samotności Muzot, uwolniony od wszelkich rozpraszających uwagę uczuć – przede wszystkim miłości – w przypływie inspiracji odnalazł słowa, dzięki którym mógł porzucić w swej poezji lamentacje i tchnąć w nią pieśń pochwalną – przybrała ona z początku formę nie brakujących Elegii, lecz Sonetów, w których postacią dominującą nie jest Anioł, istota niezależna, istniejąca poza przemijającym światem człowieka, lecz Orfeusz, najwyższy bóg poezji; wszyscy poeci – jak mówił Rilke przed laty w swym wykładzie o Rodinie – są jedynie jego ulotnymi metamorfozami.</p>

<p>Pomnika nie stawiajcie. Niech różana</p>

<p>gałązka kwitnie dlań w corocznej chwale.</p>

<p>Bo to Orfeusz jest. Jego przemiana</p>

<p>w tym albo owym. Nie trudźmy się wcale</p>

<p>o innych imion dźwięk. Bo jeden tylko</p>

<p>śpiewa Orfeusz. Przychodzi, odchodzi.</p>

<p>Czy to nie dosyć, kiedy o dni kilka</p>

<p>przeżyje różę, kiedy z pąka wschodzi?&nbsp;…</p>

<p>(I, 5)</p>

<p>Sławić! tak! Wyszedł, jak kruszec widocznie</p>

<p>z głazu milczenia – wybraniec. Jego</p>

<p>serce, o, efemeryczne tłocznie</p>

<p>wina, dla ludzi niewyczerpanego.&nbsp;…</p>

<p>(I, 7)</p>

<p>Przebywając na zamku Berg Rilke czytał <em>Metamorfozy</em> Owidiusza; w Muzot, nad jego biurkiem, widniała znaleziona przez Merline reprodukcja rysunku Cimy da Conegliano, przedstawiająca Orfeusza. Mit orficki – władza pieśniarza nad zwierzętami i drzewami, jego zstąpienie do świata podziemnego – mógł posłużyć Rilkemu za symboliczny wyraz jego własnych wyobrażeń o jedności życia i śmierci, a w szczególności o powołaniu poety. Jest zatem rzeczą naturalną, iż sięgnął on po ów mit jako osnowę swego utworu, tym bardziej, że pisząc Sonety miał przed oczyma postać Wery Knoop, której przedwczesna śmierć położyła kres życiu pełnemu tańca i muzyki:</p>

<p>i w kształcie zmartwychpowstałym</p>

<p>ukazać im, uczestniczkę krzyku nie do zwalczenia.</p>

<p>Tancerka wpierw, która nagle swoje ciało trwożne</p>

<p>zatrzymała, jakby wlano spiż w jej istnienie dziewczęce,</p>

<p>smutna i zasłuchana – kiedy z woli przemożnej</p>

<p>wtargnęła muzyka w jej przemienione serce.</p>

<p>Zmysłowe i nasycone obrazy wypełniające Sonety są owocem zadumy poety nad tematami i problemami, które zajmowały jego myśli – nad miłością, śmiercią, dzieciństwem, wzajemnymi relacjami pomiędzy roślinami, zwierzętami oraz przyrodą nieożywioną a ludzką świadomością, nad radościami i ograniczeniami przemijającej ziemskiej egzystencji. Dominującym wszakże motywem pozostał mit orficki, zagadnienie powołania poety – pochwała stworzenia, pochwała świata we wszelkich jego postaciach, pochwała nawet w słowach skargi. Miesiąc wcześniej, w dedykacji umieszczonej w egzemplarzu <em>Maltego</em>, Rilke napisał:</p>

<p>Powiedz, poeto, cóż ty czynisz?</p>

<p>– Sławię.</p>

<p>Lecz tej potwornej, śmiercionośnej jawie</p>

<p>jak się opierasz, jak ją znosisz?</p>

<p>– Sławię.</p>

<p>Anonimowej, bezimiennej zjawie</p>

<p>jakie dasz miano, jak ją wołasz?</p>

<p>– Sławię.&nbsp;…</p>

<p>W Sonetach zaś czytamy:</p>

<p>Nad zmianą czasów i dróg</p>

<p>swobodniej, wyżej</p>

<p>trwa dalej twój przedśpiew – Bóg</p>

<p>z ręką na lirze.</p>

<p>Nieznana cierpień przyczyna,</p>

<p>miłość nie wyuczona,</p>

<p>i dotąd nie zdarta zasłona</p>

<p>z tego, co dzieli nas w śmierci.</p>

<p>I tylko pieśń nad krainą</p>

<p>sławi i święci.</p>

<p>Owo »Sławię« było dla poety kluczem, który otwierał zamknięte dotąd drzwi wiodące ku Elegiom. Kreśląc pierwszy szkic całego cyklu, Rilke mówił o »porzuceniu Człowieka i przejściu&nbsp;… do Aniołów« – »kiedym skończył zajmować się przedmiotami i zwierzętami&nbsp;… ukazało mi się nagle to, co Anielskie; dlatego pominąłem ludzkość&nbsp;…« Lecz wobec ludzkości, istniejącej teraz i tutaj, nie można było przejść obojętnie. Z radosnego nastroju sonetu »wiosennego«, przywołującego wspomnienie dzieci, śpiewających przy dźwiękach triangla i tamburyna w małym kościele w Ronda:</p>

<p>Masz wolne, ziemio, pełna wesela,</p>

<p>ścigaj się z dziećmi. Nam się zachciewa</p>

<p>schwytać cię, ziemio. Najweselsze schwyta.</p>

<p>narodziła się Siódma Elegia, pochwała ludzkiego istnienia – »Byt ziemski jest wspaniały« – oraz potwierdzenie zdolności i możliwości Człowieka, który poprzez swe największe dzieła sztuki jest w stanie osiągnąć ową intensywność Istnienia, jaka przynależy jedynie Aniołom.</p>

<p>Słupy, pylony, Sfinks, wznoszący się szaro opór –</p>

<p>wśród miasta niszczejącego albo obcego – katedry.</p>

<p>Czy to nie cud był? Aniele, o, zdumiej się, że tym jesteśmy,</p>

<p>o Wielki, opowiedz, żeśmy tak wiele zdołali, mój oddech</p>

<p>nie starczy dla pieśni pochwalnej.</p>

<p>Tym samym otwarta została droga ku pozostałym Elegiom. Nadając całości kompozycyjny układ fugi Rilke rozwijał tematy pierwszych czterech utworów, wyraźnie jednak odchodził od skarg i lamentów nad ograniczeniami ludzkiego Bytu i jego przemijalnością – bytu, którego granice zdają się przekraczać jedynie umarli w młodym wieku, bohater oraz wielcy kochankowie – i zmierzał ku radości, jaką przepełnia go (a zatem poetę) jego zdolność objęcia Całości, wzniesienia »zewnętrzności« ku »Absolutowi«. Ósma Elegia, stanowiąca kontrapunkt Siódmej i jej afirmacji rzeczywistości, znów ukazuje owe ograniczenia:</p>

<p>Stworzenie widzi wszystkimi oczami</p>

<p>Przestwór. Jedynie nasze oczy są</p>

<p>jak odwrócone, zastawione gęsto</p>

<p>jak sidła&nbsp;…</p>

<p>………………………………………</p>

<p>A my: widzowie, zawsze, wszędzie i ku wszystkim</p>

<p>rzeczom skłonieni i zawsze bez wyjścia!</p>

<p>Piąta Elegia, napisana jako ostatnia, podejmuje temat jeszcze bardziej ulotnego życia wędrownych akrobatów, będących zabawkami jakowejś »nigdy niesytej woli«, zgromadzonymi na ich »zwiotczałym, coraz cieńszym dywanie«; nasuwa przez to myśl o ostatecznej samotności człowieka. Jednakże w Dziewiątej poeta daje odpowiedź na pytanie »Czemuż tedy / do ludzkiej przymuszać się doli – i unikając losu / tęsknić za losem?« Istniejemy bowiem »<em>Raz</em> tylko, / wszystko tylko <em>raz</em> jeden. <em>Raz</em> i nie więcej«. Wszelako darem naszym – i powołaniem poety – jest nadać wyraz rzeczom tego świata,</p>

<p>o, powiedzieć tak, jak nawet samym rzeczom</p>

<p>nie marzyło się nigdy.</p>

<p>Tylko w taki sposób można przemienić świat materialny w niewidzialną Całość:</p>

<p>Ziemio, czyż nie jest to twoim pragnieniem: w nas</p>

<p>narodzić się <em>niewidzialnie</em>? – Czyż to nie sen twój,</p>

<p>być jeden raz niewidzialną – Ziemio! być niewidzialną!</p>

<p>Co, jeśli nie metamorfoza, jest twym naglącym żądaniem?</p>

<p>Ziemio, umiłowana, chcę.</p>

<p>Podejmując swe zadanie »powiedz i wyznaj«, poeta–człowiek zostaje uwolniony od lęku przed śmiercią, przed »świętym pomysłem« Ziemi, »zgonem poufnym«.</p>

<p>Patrz, żyję. Z czego? Ani dzieciństwo ni przyszłość</p>

<p>nie tracą nic ze siebie&nbsp;… Byt niezmierzony</p>

<p>wytryska z mojego serca.</p>

<p>– nieskończone królestwo, istniejące poza zasięgiem miary i czasu, w którym byt i nie–byt stanowią jedność.</p>

<p>Już od wczesnych lat młodości Rilkem owładnęła myśl, że śmierć jest jedynie nieoświetloną stroną życia. Teraz zaś, w sposób równie instynktowny, odnalazł własną drogę wiodącą ku buddyjskiej koncepcji świata zewnętrznego i wewnętrznego jako »dwu stron tej samej tkaniny, w której nici wszystkich sił i wszystkich wydarzeń, wszelkich form świadomości oraz jej przedmiotów, utkane są w nierozdzielną sieć nieskończonych, wzajemnie od siebie zależnych powiązań« (koncepcji, na którą istotnie wskazuje dziś teoria kwantów z dziedziny fizyki cząstek elementarnych). Skłoniło to poetę do zarzucenia wcześniejszej, niedokończonej wersji Dziesiątej Elegii, która podnosiła jedynie lament nad »nocami pełnymi strapienia« oraz korzeniami człowieka sięgającymi głęboko w cierpienie; przebudziwszy się »u granic strasznego przejrzenia« napisał Elegię na nowo, ukazując wzajemne dopełnianie się żalu i radości w trakcie podróży przez połowiczne życie na ziemskim Targowisku Próżności aż do krainy »bytu niezmierzonego«.</p>

<p>Lecz może ci bezgranicznie umarli zbudziliby w nas przypowieść,</p>

<p>spójrz, pokazaliby może bazie jeszcze bezlistnej</p>

<p>leszczyny, zwisające, albo</p>

<p>myśleli deszcz, który spada na ciemną ziemię przedwiośnia. –</p>

<p>Ale my, co o <em>wznoszącym</em> się szczęściu myślimy,</p>

<p>poczulibyśmy wzruszenie,</p>

<p>przerażające nas niemal,</p>

<p>gdy to, co jest szczęściem, <em>pada</em>.</p>

<p>W takim porządku rzeczy nie było miejsca dla chrześcijaństwa, »od którego się coraz żarliwiej oddalam«. Jego »Anioł« – jak wyjaśniał później poeta – nie ma nic wspólnego z postaciami chrześcijańskiego Nieba – jeśli cokolwiek, to raczej z religią islamu; ma on jedynie symbolizować całkowitą przemianę Widzialności w niewidzialną »wyższą formę rzeczywistości«. Bezpośrednio po ukończeniu Dziesiątej Elegii Rilke przelał na papier myśli, będące świadectwem odrzucenia Chrystusa jako niepotrzebnego pośrednika postawionego pomiędzy Bogiem a człowiekiem; przekonanie to powziął już we wczesnej młodości, utwierdził się zaś w nim podczas podróży do Hiszpanii, gdzie zetknął się z religią islamu. Jego wywód, nie przeznaczony do publikacji (Rilke nigdy nie ośmielał się prezentować swych osobistych poglądów jako nauki lub przykładu do naśladowania), przybrał formę fikcyjnego listu młodego robotnika do Verhaerena – apelu skierowanego do poety »spraw doczesności«; pragnął on umocnić go w bliskim obcowaniu z Bogiem, obcowaniu naznaczonym jego własnym życiem i zmysłowością, a także oddać mu słuszność, iż odrzucił chrześcijańską pogardę dla ziemskiego życia, a w szczególności dla naszej seksualności, uznanej za sferę grzechu. Zarzut Rilkego wobec wszystkich współczesnych religii, w tym chrześcijaństwa, sformułowany w późniejszym, rzeczywistym liście, dotyczył podejścia do zagadnienia śmierci, w obliczu której ofiarowały one człowiekowi jedynie pociechę, zamiast próbować ją zrozumieć i przezwyciężyć. Niezbędny był klucz, »który pozwoliłby odczytać słowo ›śmierć‹ <em>bez</em> zaprzeczenia; podobnie jak księżyc, również życie z pewnością posiada stronę stale od nas odwróconą, która nie jest jednak jego przeciwieństwem, lecz dopełnieniem, dzięki któremu staje się ono doskonałością, pełnią, naprawdę świętą i pełną sferą, kulistością <em>istnienia</em>&nbsp;… Życie zawsze wypowiada jednocześnie: Tak i Nie. Śmierć zaś&nbsp;… jest ostatecznym Tak. Ona mówi tylko: Tak&nbsp;…«</p>

<p>Jest rzeczą znamienną, iż w drugiej części Sonetów, która powstała tuż po ukończeniu Elegii, środkowy, trzynasty sonet był ulubionym wierszem poety:</p>

<p>Wyprzedzaj wszelkie rozstanie, jakby już było za tobą</p>

<p>jak zima, co mija właśnie.&nbsp;…</p>

<p>Tu, wśród gasnących, bądź, w królestwie nocy,</p>

<p>bądź szkłem dźwięczącym, co się rozbiło już w dźwięku.</p>

<p>Bądź – i zarazem znaj warunek nieistnienia,</p>

<p>dno niezmierzone twego wewnętrznego drżenia,</p>

<p>abyś ten jeden raz wypełnił je bezgranicznie.&nbsp;…</p>

<p>Rzecz to równie istotna, iż sonet, napisany 23&nbsp;lutego jako ostatni, Rilke umieścił na początku cyklu:</p>

<p>Oddechu, mowo niewidzialnego poematu!</p>

<p>Wciąż wokół bytu swego nieuchwytnie</p>

<p>wymieniana przestrzeni świata.</p>

<p>Przeciwwago, gdzie spełniam się w rytmie.</p>

<p>Ruchu fali jedynej,</p>

<p>jestem jej morzem rosnącym niepostrzeżenie;</p>

<p>najoszczędniejsze z możliwych mórz głębiny –</p>

<p>rozprzestrzenienie.</p>

<p>Ileż z tych miejsc gościłem w sobie.</p>

<p>Niektóre wiatry przestworu</p>

<p>są jak moi synowie.</p>

<p>Powietrze, jeszcze pełne miejsc po mnie, czy poznajesz mnie znów?</p>

<p>Ty niegdyś gładka koro,</p>

<p>zaokrąglenie i kartko moich słów.</p>

<p>Sonety i Elegie »wypełnia ta sama esencja« – napisał Rilke trzy lata później do swego polskiego tłumacza. »<em>Nie istnieje ani Doczesność, ani Tamten Świat, lecz wielka Jedność</em>, w której zadomowione są istoty nas przewyższające – ›Aniołowie‹.« Rozpoczynając bezwiednie pisać Sonety, poprzez ich związek z niewczesną śmiercią Wery Knoop, poeta został wciągnięty »w środek <em>owego</em> królestwa, którego głębie i wpływy my, z żadnej strony nie ograniczeni, dzielimy z umarłymi oraz tymi, co przyjdą po nas.&nbsp;… W tym najwyższym <em>›otwartym‹</em> Świecie wszyscy <em>istnieją</em> – nie można powiedzieć ›jednocześnie‹, bowiem to właśnie rozpad czasu stanowi warunek ich <em>istnienia</em>. Przemijalność pogrąża się wszędzie w głębie Bytu.« Człowiek winien zatem traktować wszelkie formy swego ziemskiego istnienia nie jako zależne od czasu, a tym samym ulotne i przemijające, lecz jako stopnie wiodące ku wyższemu królestwu.</p>

<p>Elegie ukazują nas uczestniczących w owym dziele – dziele nieustannej przemiany umiłowanej przez nas widzialności i namacalności w niewidzialne drżenie i poruszenie naszej własnej natury, która wprowadza nowe częstotliwości drgań w sferach wszechświata. (Jako że różnorodne składniki kosmosu są jedynie różnymi wykładnikami drgań, przygotowujemy w ten sposób nie tylko intensywność zjawisk duchowych, lecz także – kto wie? – nowe ciała, metale, mgławice i gwiazdy).</p>

<p>Słowa Rilkego w zdumiewający sposób zdają się antycypować koncepcje nowoczesnej fizyki dotyczące wszechświata, pojmowanego jako »dynamiczna sieć nierozdzielnych form energii«. Jego poetyckie wyobrażenia przeszłości, teraźniejszości i przyszłości bliskie są pojęciom relatywistycznej teorii czasoprzestrzeni. Może to nie przypadek, że kiedy na początku kwietnia roku&nbsp;1922 Rilke czytał o wykładach Einsteina, wygłaszanych w Paryżu, nie znając w istocie jego teorii, czuł instynktownie, iż wypracowywane wówczas koncepcje mogą mieć kapitalne znaczenie, one bowiem uchronią nasze stulecie przed potępieniem ze strony przyszłych pokoleń za jego negatywne i złowróżbne cechy. Wielce ubolewał nad swą nieznajomością najnowszych odkryć: »Być może człowiek, który nie uczestniczy w przemianach, jakie się obecnie dokonują w dziedzinie matematyki i nauk przyrodniczych, już nigdy nie skosztuje właściwego smaku owocu, który dojrzewać będzie w niepewnym klimacie naszego wieku.«</p>

<p>Były to jednak jedynie przeczucia. W swych listach, zarówno fikcyjnych jak i prawdziwych, a także w późniejszym komentarzu przesłanym tłumaczowi, w którym wyłożył »znaczenie« Elegii, Rilke podjął próbę rozumowego objaśnienia swych idei, jakie zrodziły raczej uczucia aniżeli logiczna myśl czy filozoficzne rozważania. Nie bez racji opisywał doświadczenia owych szczególnych tygodni lutego jako burzę, jako poddanie się władzy ducha. Pośród ciszy napełniającej Muzot ów huragan dosłownie nim zawładnął i wyzwolił go, by mógł czynić »dzieło serca«, którego poszukiwał od roku&nbsp;1915. Sonety i Elegie w sposób samoistny wytrysnęły rzeką obrazów ze wspomnień i skojarzeń, poeta zaś tylko po części świadom był filozoficznych treści, jakie w sobie niosły, przejęty wyłącznie uczuciem, iż »śpiew to istnienie« oraz że »<em>tu</em> czas Wyrażalnego«.</p>

<p>Jak przejmuje nas ptaków krzyk&nbsp;…</p>

<p>Krzyk utworzony z niczego prawie.</p>

<p>Nawet gdy dzieci krzyczą w zabawie,</p>

<p>krzyk rzeczywisty jest obok nich.</p>

<p>Krzyczą przypadek. W interwały</p>

<p>tego przestworu (w którego mgły</p>

<p>krzyk ptaków wchodzi jak ludzie w sny)</p>

<p>piskliwe kliny powbijały.</p>

<p>Biada, gdzie jesteśmy? Wciąż dalej</p>

<p>jak latawce wypuszczone w pośpiechu</p>

<p>podlatujemy w rąbkach śmiechu</p>

<p>wiatrem strzępionych. – Uładź, Boże pieśni,</p>

<p>krzyczących! by zbudzeni zaszemrali</p>

<p>i jak prąd głowę i lirę nieśli.</p>

<p><strong>2</strong></p>

<p>Korzeń nieszczęścia ukryty przed okiem poszukującego.</p>

<p>(Do Antona Kippenberga, 1.1.1924)</p>

<p>Usłyszawszy pierwsze nowiny, płakała z radości – napisała Lou Salomé – »to nie była tylko radość, lecz coś jeszcze potężniejszego, jakby się nagle rozwiała, rozdarła zasłona i naraz wszystko stało się ciche, pewne, istniejące i dobre«. Wyobrażała sobie postać poety w dniu, kiedy ukończył swoje dzieło, podobnie »jak niegdyś, dawniej mogłeś czasami wyglądać, gdyś rozradowanym spojrzeniem i całą postawą przypominał młodego chłopca; owe nadzieje, jakie Tobą miotały wówczas, to, coś tak najgoręcej, najżarliwiej pragnął wymodlić od życia, jako jedyną dla Ciebie konieczność, oto dzisiaj Ci się spełniło«. Poeta uświadamiał sobie, – jak sam wyznał – iż po takim wysiłku może nastąpić u niego »reakcja«, przed którą ostrzegała go przyjaciółka, »po takich wstrząsach upadek gdzieś w dół&nbsp;… a poza tym muszę przecież zdobyć się na cierpliwość, jeszcze przez długi czas będzie mi potrzebna po tym, com już osiągnął, jakże więc jej nie zachować na te gorsze dni?« Tymczasem wszakże, w słonecznym blasku przedwiośnia, kiedy luty miał się ku końcowi, w sercu odczuwał jedynie błogość, a groźba nadmiernego osłabienia wydawała się odległa; ochoczo przystąpił do sporządzania odpisów obydwu cyklów lub też poszczególnych utworów, które pragnął ofiarować przyjaciołom.</p>

<p>Przede wszystkim Kippenbergowi, który – jak donosił – nie mógł przybyć z wizytą do Muzot; 23&nbsp;lutego Rilke przesłał mu odpis sześciu ostatnich Elegii, by opublikował je, jeśli uzna to za stosowne. Rękopis Sonetów dołączył do osobnego listu adresowanego do Kathariny, jako że wciąż uważał je – podobnie jak <em>Życie Marii</em> – za dzieło pomniejsze; pragnął, by ona osądziła, czy warto wydać je drukiem, bądź to w całości, bądź we fragmentach. Dopiero w »wielki dzień« 7&nbsp;czerwca, kiedy to w Sierre zawitała księżna Marie, skąd w towarzystwie poety pojechała do Muzot, by tam wysłuchać z jego ust wszystkich Elegii, po czym dzień później, w jej pokoju w Hotêl Bellevue, Rilke przeczytał jej w całości cykl Sonetów, – dopiero wówczas uzmysłowił sobie, jak bardzo pokrewne były to dzieła, »jak obydwa, każde na swój sposób, przyswoiły sobie i wyrażały te same motywy«.</p>

<p>Dla księżnej Marie było to niezapomniane przeżycie. »Tajemnicze, malutkie, nisko sklepione pokoje, zapełnione starymi meblami – i kwiaty, mnóstwo kwiatów, wszędzie, a pośród nich ognistoczerwona pięciopłatkowa róża.&nbsp;… Poszliśmy na górę, do gabinetu – pokój pełen książek, tchnący nabożnym skupieniem. Przylegały doń przyciasna sypialnia oraz niewielka kaplica&nbsp;… Wszystko sprawiało wrażenie, jakby stworzone zostało z myślą o poecie. W końcu, stojąc przy pulpicie – jak to było w jego zwyczaju – zaczął czytać.&nbsp;… Kiedy czytał – nikt inny nie potrafił czytać tak wspaniale – czułam, jak coraz silniej uderza moje serce, czułam łzy spływające po policzkach. Brak mi słów, by to wyrazić. Nazajutrz&nbsp;… Sonety. Pięćdziesiąt siedem, i żaden w nadmiarze! Każde słowo jak klejnot. Niektóre sprawiają, iż w człowieku zamiera serce&nbsp;…«</p>

<p>Przed wizytą księżnej Rilkego wręcz ogarniał niepokój na samą myśl o nawiązaniu kontaktów z ludźmi po tak długim okresie »postu«. »Muzotien endurci«, nie był jeszcze gotów udźwignąć ciężaru rozmów, jakie stanowiły element życia towarzyskiego; czuł, iż sam musi łagodnie odwyknąć od »piersi swej pracy«. Dlatego też był wdzięczny za to, że nadal mógł przebywać w samotności; nie zdecydował się zaprosić do siebie Ruth przed jej ślubem, ustalonym na dzień 18&nbsp;maja, na który również się nie wybierał. Pod koniec marca spędził kilka dni w Zurychu, gdzie miał sposobność spotkać się z Nanny Wunderly oraz Jeanem Strohlem, jednak nawet wówczas niecierpliwie wyglądał powrotu do swej samotni.</p>

<p>Miłość do kwiatów skłoniła go do zajęcia się ogrodem; co prawda zgodnie z umową o dzierżawę nadal użytkowała go rodzina Raunierów, niemniej nie wzbudziło to ich sprzeciwu. Wkrótce ze szczegółami omawiał tę kwestię z Friedą, która lepiej bodaj radziła sobie w ogrodzie niż w kuchni, a także z miejscowymi ogrodnikami oraz Nanny Wunderly. Zastanawiano się, w jaki sposób obsadzić teren przed fasadą budynku różami piennymi i krzewiastymi, a także jak zdobyć róże, które obrosłyby ściany wieży. Reinhart zostawił mu swobodną rękę, toteż Rilke żywo interesował się pracą ogrodników. Muzot rozbrzmiewa okrzykiem »oui, mais il est trop jeune« – donosił w liście do Nanny; okazało się, że chodzi tu o nawóz do klombów róż – »potrzeba nam, nie wiedzieć czemu, sędziwego, czcigodnego, nadzwyczaj doświadczonego nawozu.« Wiele lat wcześniej, podziwiając w Ogrodzie Luksemburskim klomb róż »La France«, tęsknił za dniem, w którym sam będzie posiadał własną rabatę, »by przed nią usiąść, gdy już będę stary, i przemienić ją w słowa, w których tkwi wszystko to, co wówczas poznam«. Teraz zaś niezmierną radością napawała go myśl o »mnóstwie róż, całym narodzie róż, różanym cudzie!«</p>

<p>Po raz pierwszy od czasu Westerwede, gdzie Rilke zamieszkał ponad dwadzieścia lat wcześniej, towarzyszyło mu uczucie, iż posiada własne cztery ściany oraz może kształtować ogród wedle swego upodobania. Chociaż wciąż nie rozstrzygnięto o dalszych losach Muzot, chętnie oddawał się myśli, iż wreszcie miał coś trwałego na własność – czegoś podobnego nigdy dotąd nie doświadczył, nawet w pierwszych tygodniach wspólnego życia z Klarą. Marzenie, by miejsce takie dzielić ze swą milczącą ukochaną, czuwającą nad jego samotnością, rozwiało się w obliczu kolejnych rozczarowań. Teraz zaś, mając czterdzieści siedem lat, pragnął już tylko wieść samotne życie, otoczony opieką Friedy, nie zawsze należytą, lecz nie nachalną; nie tęsknił już za uczuciem miłości, które zawsze rozpraszało jego myśli. Odpowiedź Merline na jego radosne wieści o ukończeniu Elegii przyćmiły jej własne problemy; stąd też minęło wiele tygodni, nim Rainer zdecydował się odpisać. W liście do Nanny Wunderly Merline wyznała, iż nosi się z zamiarem powrotu do Szwajcarii, być może w roli damy do towarzystwa; Rilke, pisząc do Nanny, wyrażał się o tych nierealnych planach z pewną obojętnością. Był gotów latem ugościć »Mouky« przez czas jakiś w Muzot, które tak wiele jej zawdzięczało, a także uczynić wszystko, by zapewnić jej synom odpowiednie wychowanie i wykształcenie; miał nadzieję uzyskać pomoc Gide’a w poszukiwaniu w Paryżu odpowiedniej szkoły dla Pierre’a. Jednakże mimo wszelkich zapewnień o miłości poeta nie był skłonny pozwolić, by związek ten zawładnął jego życiem. Uczucie do Merline stawało się z czasem jedynie głosem przeszłości, podobnie zresztą jak związek z Loulou Albert–Lazard, która w marcu, w przeczuciu, że spotkało go coś ważnego, skreśliła doń niespodziewanie list – pierwszy po czterech latach milczenia – przesyłając jednocześnie kilka reprodukcji swych prac; odpowiedź poety utrzymana jest w braterskim tonie, w poczuciu wspólnoty dwojga artystów.</p>

<p>Do Muzot zjeżdżały osoby zainteresowane kupnem posiadłości; chociaż pułkownik Souvairan wstrzymywał się z odpowiedzią do czasu, aż Reinhart poweźmie decyzję, niemniej nie ulegało wątpliwości, iż kwestię tę należało wkrótce ostatecznie rozstrzygnąć. Rilke, donosząc o tym Reinhartowi w kwietniu, usilnie nalegał, by nie brał on pod uwagę jego własnych życzeń, jakkolwiek byłoby dla niego olbrzymią radością, gdyby mógł pozostać jego »kasztelanem«; »wielkie dzieło, które Muzot miał chronić w swych murach, zostało ukończone.« Na Wielkanoc spodziewał się wizyty Reinharta i Nanny, jednakże choroba Nikê opóźniła ich przyjazd; dopiero 27&nbsp;kwietnia w przygotowanej przez Nanny księdze gości odwiedzających Muzot pojawił się pierwszy pamiątkowy wpis – stosowny wiersz Rilkego dla jego »suzerena, na koniec wielce owocnej zimy 1921/22«. Reinhart był zdecydowany zakupić całą posiadłość, toteż po powrocie do Winterthur zaproponował Souvairanowi sumę 37&nbsp;500&nbsp;franków; 12&nbsp;maja właściciele wyrazili zgodę, a tydzień później Rilke podpisał w imieniu Reinharta odpowiednią umowę. »Vous êtes maintenant chez vous!« – doniósł mu pułkownik, który zawsze darzył go życzliwością. Reinhart życzył sobie jedynie, by poeta pozostał w Muzot tak długo, jak tylko tego pragnął.</p>

<p>Przez całe życie Rilke mógł cieszyć się łaskami swych wielkodusznych przyjaciół i protektorów, niemniej wspaniałomyślności Reinharta zawdzięczał najwięcej; jego gest okazał się również najwłaściwszy. Pożyczki oraz ofiarowane w prezencie pieniądze, szczególnie od Fischerów i Cassirerów, dopomogły mu przetrwać trudne okresy; poeta wszakże nie potrafił rozsądnie nimi gospodarować. Spuścizna rodzinna, a także suma zapisana mu przez Wittgensteina szybko się rozpłynęły; Rainer nie poradziłby sobie bez comiesięcznych subwencji, wypłacanych przez rozważnego Kippenberga <em>a conto</em> jego bieżących i spodziewanych honorariów autorskich. Nie mógł uskarżać się na brak zaproszeń, lecz rzadko kiedy gościnność ta w pełni mu odpowiadała; również w czasie samotnego pobytu w Paryżu okoliczności jedynie na krótko pozwalały mu oddać się owocnej pracy. Kiedy w mieszkaniu przy Ainmillerstraße w Monachium zaczął gromadzić wokół siebie sporo własnych przedmiotów, wydawało się, iż porzuci dotychczasowy tryb życia; jednak niemożność przebywania w całkowitej samotności, wrodzona awersja do Niemiec, a także przygnębienie, w jakie popadł w okresie wojny, przytłumiły jego radość. Muzot ofiarował mu prawdziwy dom i poczucie stabilizacji w życiu, a oddanie go poecie było wspanialszym prezentem aniżeli pieniądze, które mógłby nierozsądnie wydać. Kiedy wskutek inflacji w Niemczech jego pokaźne fundusze gwałtownie utraciły swą wartość, dysponował jedynie niewielką kwotą; niemniej, mógł polegać na wielkoduszności Nanny Wunderly oraz Reinhartów, którzy zaspokajali jego najpilniejsze potrzeby. Z pewnością też podobała mu się rola »pana na zamku«, kiedy to w wynajętej <em>calèche</em> towarzyszył księżnej Marie w drodze do Muzot, by tam z niejaką dumą pokazać jej swą siedzibę, gdzie ukończone zostały Elegie.</p>

<p>Pod jednym wszakże względem owa odmiana fortuny nadeszła zbyt późno. Jakkolwiek w ciągu ostatnich dziesięciu lat poeta przechodził zmienne koleje życia, zawsze jednak miał przed sobą to jedno wielkie zadanie. Teraz zaś, pośród ciszy, jaka nastała po jego spełnieniu, stracił poczucie celu, do którego do tej pory niezmiennie zdążał. Nie potrafił wyzbyć się uczucia, iż niejako podstępem skorzystał ze sposobności, by powrócić do ustalonego trybu życia. Po tygodniach wewnętrznego napięcia i niezmiernego wysiłku, na jaki się zdobył w lutym, nastąpiła nieunikniona »reakcja«, która odbiła się także na jego kondycji fizycznej; potrzebował nad wyraz dużo snu, nękały go też nieokreślone, acz uporczywe niedomagania. Raz jeszcze uświadomił sobie, iż oddając się bez reszty własnej sztuce, nie zdołał doświadczyć dobroczynnego wpływu owej przeciwwagi, jaką dla niektórych poetów stanowiło wykonywanie innych zawodów – Mallarmé pracował jako nauczyciel, Carossa jako lekarz – dzięki czemu łatwiej mogli przetrwać okres znużenia, jaki następował po twórczym wysiłku. Rilkego czekały mniej wyczerpujące zadania – w przeciągu marca i kwietnia przełożył utwór Valéry’ego <em>Ebauche d’un serpent</em> – niemniej nie potrafił już gorliwie naśladować Rodina, stąd z uczuciem przygnębienia oczekiwał nadchodzącego lata.</p>

<p>Jego nieustanne, niespokojne wędrowanie – jak sam później wyznał – spowodowane było po części pragnieniem zmiany otoczenia po miesiącach wzmożonego wysiłku; był to bowiem dla poety najlepszy sposób zarówno wypoczynku, jak i przygotowania się do rozpoczęcia nowego etapu w życiu. Tym razem wszakże nie mógł zdecydować się dokądkolwiek wyruszyć. Po odjeździe księżnej pozostał na ostatnie tygodnie czerwca w Bellevue; Frieda w tym czasie korzystała z wakacji. Z Sierre Rilke nadzorował konieczne prace przy pielęgnowaniu ogrodu, który – założony późną wiosną – dopiero teraz bujnie zakwitał w upalne, słoneczne dni; stanowiło to również pożądaną wymówkę, by donikąd nie wyjeżdżać, nawet do Meilen. Zaproszeń nie brakowało – Pia Valmarana oczekiwała go w Italii; Sidie Nádherný, Mary Dobržensky oraz oczywiście księżna Marie ofiarowały gościnę w Czechach; Gide pragnął, by poeta wziął udział w »Entretiens de Pontigny«; szczególnie kuszącą propozycję otrzymał od rodziny Purtscher–Wydenbruck, która nakłaniała go, by odwiedził swą domniemaną ojczyznę Karyntię. Rilke zdawał sobie jednak sprawę, iż w żadnym z tych miejsc nie zazna wytchnienia i przyjemnej odmiany, jakiej teraz potrzebował. W żadnym też razie nie mógł zaniedbać sposobności, by spotkać się z Kippenbergami, którzy ostatecznie zapowiedzieli swą wizytę na koniec lipca. Przez pewien czas wydawało się, iż w związku ze śmiercią syna jego kuzynki Irene, Oswalda von Kutschera, który mianował go swym głównym spadkobiercą, obecność Rainera w Wiedniu będzie nieodzowna; mimo iż głęboko wzruszyła go wczesna śmierć przyjaciela i jednego z niewielu członków jego rodziny mieszkających w Pradze, poczuł jednak ulgę, iż w końcu nie musiał wyjeżdżać do Austrii. Nikt w świecie nie był w stanie go nakłonić do podróży do Niemiec – scenerii strajków, niepokojów i szerzącej się anarchii. Wieść o zabójstwie Walthera Rathenau, dokonanym 24&nbsp;czerwca, napełniła go odrazą; poeta uważał, że zgładzono »ostatniego człowieka rozsądku«, który mógł był sprawować kontrolę nad Niemcami. Tym mocniej zapragnął umożliwić Merline przyjazd z Berlina do Muzot, gdzie była »née–invitée«. Zyskawszy aprobatę Reinharta, ustalono, że Merline przybędzie w lipcu, Pierre pozostanie w Berlinie, Baltusz zaś zamieszka w Beatenbergu. Nie powinna zapomnieć swych przyborów malarskich – Rilke napisał do Merline – »Musisz zostać malarką krajobrazu Valais&nbsp;… Cóż za przepych, te delikatne cienie, czystość ›traits‹ tej krainy&nbsp;… lecz komuż ja to mówię!«</p>

<p>Merline ledwie zdążyła rozpakować swoje rzeczy w naprędce umeblowanym pokoju gościnnym, mieszczącym się na piętrze, kiedy 21&nbsp;lipca w Bellevue zawitali Kippenbergowie. Każdego dnia przychodzili do Muzot, a ich krótki pobyt przebiegał w miłej atmosferze – poeta donosił Nanny Wunderly – aczkolwiek przyjemność, jaką sprawiły Kippenbergowi wyborne cygara, przysłane przez Nanny na usilną prośbę Rainera, omal nie przytłumiła jego radości z wysłuchania Elegii. Uzgodniono również zawartość sześciotomowego wydania <em>Dzieł zebranych</em>; Elegie oraz Sonety miały zostać opublikowane, jak tylko pozwolą na to coraz to trudniejsze warunki w Niemczech. Opatrzony dedykacją rękopis Sonetów, które poeta przeczytał Katharinie, wsunął jej do rąk, kiedy Kippenbergowie wsiadali w Sierre do pociągu; zabrali ze sobą także manuskrypt drugiej części cyklu »Hrabiego C.&nbsp;W.«. Z ich wizyty Rilke mógł być nad wyraz zadowolony.</p>

<p>Poeta nosił się z myślą, by przynajmniej przez część lata oddać Merline do dyspozycji całą wieżę zamkową; kiedy jednak zawitała ona w Muzot, wysiłek związany z ewentualną przeprowadzką wydał mu się zbyt wielki, znów też przejął się jej problemami i zmartwieniami. Z przerażeniem spostrzegł, iż od owych szczęśliwych dni spędzonych wspólnie w Genewie Merline bardzo się zmieniła. Narastający chaos w Berlinie, jej daremne zabiegi, by mimo coraz to większych kosztów utrzymać się z własnej pracy artystycznej, przede wszystkim jednak świadomość, że nigdy nie uda jej się urzeczywistnić marzenia o powrocie do Paryża i środowiska francuskojęzycznego – wszystko to przywiodło ją na skraj rozpaczy i załamania. Kiedy Rilke otrzymał niespodziewanie do Wernera Reinharta pokaźną sumę pieniędzy, przebudził się ze swego letargu. Sam zaczął rozważać możliwość wyjazdu do Paryża, dowiedziawszy się w czechosłowackim poselstwie, iż może ostatecznie odebrać swoje rzeczy zarekwirowane w paryskim mieszkaniu. Tymczasem jednak postanowił odwiedzić wraz z Merline Baltusza, przebywającego wówczas w Beatenbergu. Gdy na początku września powrócili do Muzot, Merline sprawiała wrażenie odprężonej, poeta wszakże nie zdołał całkiem otrząsnąć się ze swego złego samopoczucia. Na domiar tych zmartwień czekały ich nowe kłopoty. Otóż Frieda, przywykła przez tak długi czas do niezależności, zaczęła buntować się przeciw obecności w domu innej kobiety; kiedy poczuła, iż została niesłusznie zganiona przez Merline, wymówiła służbę na miesiąc, tłumacząc, że jej pomoc potrzebna była w rodzinnym domu w Balsthal. Umiejętności nowej gospodyni, którą najęto w październiku, okazały się niezadowalające, stąd też zwolniono ją po miesięcznym okresie próbnym. Wydawało się, iż rozwieją się nadzieje poety na kolejną owocną zimę – i to właśnie w chwili, gdy postanowił pozostać w Muzot.</p>

<p>Dopóki przebywała tam Merline, mogła się zająć prowadzeniem domu – lecz Rainer najmniej pragnął teraz jej towarzystwa. »Mogę żyć <em>tylko</em> w <em>samotności</em>« – napisał do Nanny – »wszystko inne musi pozostać jedynie wyjątkiem, na kilka godzin lub dni, lecz nigdy na stałe, na dłużej&nbsp;… Gdybyż istniał jeszcze jeden dom, jak Berg, gdzie wszystko dałoby się oddzielić od siebie, bez zbytniej celowości; Muzot jest niczym forma, która pozwala odlać tylko <em>jedną jedyną</em> postać – dwie ją przepełnią i stworzą (szczególnie jeśli nie będzie jej można swobodnie wydłużyć w przestrzeń ogrodu i krajobrazu) bezkształtną figurę!« Mimo całej sympatii, jaką darzył Merline, oraz swego zrozumienia dla jej położenia wspólne z nią życie uważał za nieznośne <em>énervement</em>. W listopadzie udało się nakłonić Friedę do powrotu, Rainer zaś dokładał wszelkich możliwych starań, by pozyskać dla Merline finansowe wsparcie, dzięki czemu mógłby się od niej uwolnić. Zdołał zainteresować Georga Reinharta przyszłością jej synów; kiedy 29&nbsp;listopada Merline – z bólem serca – wyruszała razem z Baltuszem do Berlina, pozyskała już sobie przychylność Reinharta, który solennie obiecał jej pospieszyć z pomocą. Oddał on Rilkemu do dyspozycji sumę 3000&nbsp;franków, wypłacaną w ciągu dwunastu miesięcy w stosownych ratach, które poeta miał przekazywać całej rodzinie, mając przy tym szczególnie na uwadze edukację chłopców. Zważywszy szalejącą w Niemczech inflację suma ta była dla Merline istnym wybawieniem. Rilke zaś ze spokojnym sumieniem mógł pogrążyć się w swej »samotnej zimie«, znów podążać »la belle route de ma solitude«.</p>

<p>W październiku, kiedy owa »zima w samotności« wydawała się jedynie marzeniem, poeta przez chwilę żałował, iż wielkodusznego daru Wernera Reinharta nie przeznaczyli wspólnie z Merline na jakiś lepszy cel. Teraz, kiedy jego »wielkie dzieło zostało dokonane«, czyż nie nadszedł dla nich właściwy moment, by powrócić do Francji? Ona być może zdołałaby tam – mimo wszelkich przeciwności – zyskać uznanie jako artystka; on zaś, z pomocą Gide’a lub Valéry’ego, mógłby rozpatrzyć możliwości osiedlenia się w Paryżu. Na to jednak było już za późno, niemniej Rilke nie porzucił myśli, by pewnego dnia znów wyruszyć do Paryża; niezbędne fundusze mogło zapewnić mu ostateczne wypełnienie testamentu Oswalda von Kutschera. Tymczasem powody do zmartwień dawały mu kwoty, jakie pochłaniał Muzot, mimo iż zarówno Nanny, która pokrywała koszty utrzymania, jak i Reinhart, na którego biurku piętrzył się stos rachunków za nieodzowne naprawy budynku, zapewniali go zgodnie, iż niepotrzebnie zaprząta sobie tym głowę; nic też nie stało na przeszkodzie, by spędził w Muzot kolejną zimę.</p>

<p>W porównaniu z poprzednią, zbliżająca się zima nie będzie już czasem oczekiwania, »nieuniknioną przerwą pomiędzy dwoma okresami pracy«. Rilke zamierzał – pominąwszy prowadzenie korespondencji oraz korektę Elegii i Sonetów, których pierwsze odbitki, ze zniechęcającą ilością błędów, właśnie nadeszły – skupić całą swą uwagę na przekładach; miały one bowiem wypełnić ostatni tom <em>Dzieł zebranych</em>. Poeta nie miał już przed sobą niebotycznych »szczytów pracy«, niemniej jedno wzgórze pozostawało jeszcze nie zdobyte, może nie aż tak wysokie, lecz nie mniej ważne dla niego – Valéry. Już od pierwszych dni grudnia Muzot okrywał kobierzec śniegu; kiedy prace gospodarskie znów toczyły się »jednostajnym i bezszelestnym« trybem, Rilke od razu podjął to zadanie i przed końcem lutego przełożył prawie wszystkie wiersze ze zbioru <em>Charmes</em> – »wszystkie te cudowne klejnoty, moja praca zaś, jak sądzę, uwieńczona powodzeniem i błogosławieństwem«. Podobnie jak jego wcześniejsze tłumaczenia – <em>Sonette aus dem Portugiesischen</em>, <em>Powrót syna marnotrawnego</em> Gide’a, <em>Centaur</em> Guérina, sonety Michała Anioła – także i przekłady utworów Valéry’ego to w istocie raczej kongenialne wersje pióra Rilkego aniżeli wierne transpozycje oryginału na język niemiecki. Sięgając owych »szczytów wspaniałości«, poeta odniósł wrażenie, iż nigdy wcześniej nie udało mu się tak bardzo zbliżyć do oryginału; dumny był z tego, że zdołał umiejętnie zachować zewnętrzną formę i układ poszczególnych wersów. Poetyckie obrazy Rilkego często jednak różnią się subtelnie od oryginalnych, a myśli zostały w trudno uchwytny sposób zmienione. Tym samym stworzył on w niemczyźnie wiersze o samoistnym pięknie, lecz wykraczające poza ramy przekładu w ścisłym rozumieniu tego słowa – »to jakby utwór napisany na klawikord zagrać na organach«. Być może z tego właśnie powodu praca ta sprawiała mu tyle samo przyjemności i radości co własna twórczość, napełniając jednocześnie uczuciem, iż zdobył się na <em>tour de force</em> kongenialności; nadal też uważał Valéry’ego – którego nacechowana intelektualizmem liryka w rzeczywistości znacznie się różniła od jego własnej – za »najbliższego mi spośród poetów mojego pokolenia«.</p>

<p>Bez wątpienia praca przekładowa pomogła mu przetrwać tę obojętną i nieprzyjemną zimę. Jego dni toczyły się spokojnym i jednostajnym trybem – listy, przekłady, lektury. Poeta nie nabawił się co prawda choroby, czuł się jednak dziwnie osłabiony i nieswój; w okresie Bożego Narodzenia żywił się przez kilka dni jedynie zupą. Czasem potrzebował dziesięciu, a nawet dwunastu godzin snu, kiedy indziej znów cierpiał na bezsenność. Każdy nadzwyczajny wysiłek zdawał się dotykać niezwykle wrażliwego »splotu słonecznego«, obszaru jego ciała, któremu przypisywał nieomal mistyczne znaczenie – »to środek naszej orientacji ku temu, co Dostrzegalne, i ku Niedostrzegalnemu«. Zarówno sam Rilke, jak i grono przyjaciół, do których docierały jego narzekania oraz domysły na temat źródeł złego samopoczucia, jakie nim owładnęło, uznali je za spóźnione objawy reakcji na wyczerpujący wysiłek dokonany minionego roku; dlatego też poeta starał się nie przywiązywać do nich wagi. Ukończywszy »wielkie prace«, – donosił Katharinie Kippenberg – podobnie jak po napisaniu <em>Maltego</em> stanął u progu nowej epoki – »nowej odwagi i nowego zwątpienia&nbsp;… o, być wciąż nowicjuszem, i tak bez końca!«</p>

<p>Rilke zawiódł się w swych nadziejach, iż będzie mógł rozsyłać egzemplarze Elegii jako prezenty świąteczne. Nowy Rok powitał siedząc przy biurku, pochylony nad ich drugą korektą; pierwsze wydanie – w ograniczonym nakładzie – ukazało się dopiero latem. Niemniej, w grudniowym numerze <em>Inselschiff</em> opublikowano faksymile rękopisu Czwartej Elegii, natomiast w <em>Almanachu na rok&nbsp;1923 </em>kilka wcześniejszych wierszy, między innymi »Porzucony na górach serca« (»Ausgesetzt auf den Bergen des Herzens«) oraz »Karnak«, wchodzący w skład cyklu »Ze spuścizny Hrabiego C.&nbsp;W.«. Jedynie przy zakupie książek poeta pozwalał sobie na rozrzutność, nawet jeśli oznaczało to, iż musiał – z pewnym zakłopotaniem – sięgnąć po pieniądze z funduszu Muzot lub też znów liczyć na hojność Nanny Wunderly. Jego rozległe lektury coraz bardziej ograniczały się do literatury francuskiej. Z Paulem Morisse, który pracował wcześniej dla <em>Mercure de France</em>, obecnie zaś prowadził francuską księgarnię w Zurychu, zadzierzgnął trwałe więzy przyjaźni – niepoślednią rolę odegrała tu znajomość Morisse’a z Valérym. Rilke zasypywał go nieustannie licznymi zamówieniami najnowszych publikacji – wśród nich znalazły się książki Romainsa, Larbauda, Colette, Jaloux, a także »Cahiers verts«, skoro tylko ukazywały się drukiem, oraz czasopisma literackie i nowe przekłady utworów Turgieniewa, Dostojewskiego, a nawet Chestertona. Styczniowy numer specjalny <em>Nouvelle Revue Française</em>, poświęcony Proustowi, którego dzieło Rilke podziwiał już od chwili pierwszych publikacji, trzymał go w napięciu do godziny drugiej w nocy i odkrył przed nim znaczenie współczesnego mu pisarza, który pozostał niezłomnie wierny swemu wewnętrznemu powołaniu.</p>

<p>To wyczerpywanie siebie w świecie towarzyskim, bez jakichkolwiek ambicji, na granicy snobizmu, wszak uratowane dzięki nieustannemu poszukiwaniu czegoś czystego i potężnego, które z czasem coraz to bardziej zawładnie tym życiem, opanowując wszystko bez wyjątku, nawet chorobę, w <em>jednym</em> tylko celu. A w końcu to umieranie, odrzuciwszy wszelakie medykamenty, lecz nawet w agonii poprawiając opis pewnej agonii, kiedy już słowo ›Fin‹ widniało u dołu ostatniej stronicy.</p>

<p>»Tak jest na jednym brzegu Renu« – napisał do Nanny – »po drugiej stronie natomiast ciągnąca się miesiącami feta na cześć Hauptmanna&nbsp;… On n’a qu’à choisir.« Owo przeciwstawienie kryło w sobie odrazę, jaką od dawna budziła w poecie myśl o Niemczech; teraz zaś, kiedy docierały doń wieści o rozwoju tamtejszej sytuacji politycznej i gospodarczej oraz o kryzysie ogarniającym Europę, napełniały go uczucia wręcz nienawiści. Nie usprawiedliwiał zajęcia przez wojska francuskie Zagłębia Ruhry i Nadrenii, niemniej jednak uważał, iż wina leży po stronie Niemców – to nie naród, lecz masa, gotowa i skłonna dać się ponieść megalomańskim »ideom«; »przymierze złych instynktów«, tym gorszych, że pogrążały one prawdziwe, duchowe wartości; naród bez godności, bez opanowania, który okazuje poczucie wspólnoty tylko wówczas, gdy spodziewa się, że przyniesie mu to korzyść. »›Niemiecki bóg‹ pod panowaniem Wilhelma II. był podoficerem – teraz zaś jest kimś w rodzaju Eberta, opuszczonego do pół masztu.« Sposobna chwila do przeprowadzenia zmian została zaniedbana w roku&nbsp;1919; obecnie wydawało się, że pogrzebano już wszelkie nadzieje. »Istotnie, niczemu nie przeciwstawiam się równie żarliwie co tej ›Rzeszy‹&nbsp;… Oby Szwajcaria była mi schronieniem, aż do dnia, gdy znajdę jakąś odległą, odległą przystań, albo też zniknę, niezauważony, w Paryżu, jako obywatel Czechosłowacji, który może przemierzać <em>quais</em> i spacerować po Ogrodzie Luksemburskim, nie uderzając przy tym w dzwony polityki.«</p>

<p>Niechęć Rilkego do Niemców była również źródłem uczucia wstydu, iż musiał posługiwać się językiem niemieckim – »gdybym nie był świadom, jak daleko od tego wszystkiego żyje i dźwięczy mój własny język, musiałbym zamilknąć, wiedząc, że podług swej nazwy stamtąd się on wywodzi i tam też zdaje się przynależeć«. Poeta wspominał – nie całkiem w żartach – iż ma zamiar powrócić do swych studiów nad językiem arabskim, którym się oddawał podczas wyprawy po Afryce Północnej. »A kiedy znów, za dziesięć lat, ukaże się moja następna książka, Insel Verlag będzie musiał sporządzić arabski alfabet, by ją wydrukować&nbsp;…« Język niemiecki nie tylko krył w sobie nieścisłość, z którą Rilke nieustannie zmagał się w swym dziele, gdyż »był poetą i nienawidził przypadkowości«. Także jego słownictwo – w porównaniu z francuszczyzną – wydawało mu się ubogie. Gide wspominał, jak to w roku&nbsp;1914 Rilke zauważył, iż w niemieckim brak wyrazistego słowa opisującego wnętrze dłoni; Niemiec w najlepszym razie może mówić o <em>Handfläche</em> [»dłoń, powierzchnia dłoni«] lub o jej zewnętrznej części używając słowa <em>der Handrücken</em> [»grzbiet dłoni«], jak gdyby przedkładał jej szorstką, bezosobową stronę zewnętrzną nad »ciepłe, pieszczotliwe, miękkie wnętrze, <em>la paume</em>, które wyraża całe misterium człowieka!« Przeglądając Słownik Grimma, jaki posiadał Gide, poeta znalazł określenie <em>Handteller</em> [»dłoń, ›talerz‹ dłoni«] – »lecz to przecież <em>la paume</em>, którą wyciąga się po jałmużnę i która służy za miskę! cóż za wyznanie, w tym niewystarczającym słownictwie naszego języka!« Kiedy przebywając w Etoy Rilke nawiązał kontakt z Vildrakiem z związku z korektą jego przedmowy do <em>Mitsou</em>, przyrównał wówczas mowę francuską do »wspaniałej winorośli dojrzewającej przez stulecia«, pielęgnowanej według starannie ustalonych reguł; był to język o niezwykłej czystości i pewności, których niemczyzna długo jeszcze nie zdoła osiągnąć.</p>

<p>Francja, jej język i literatura, były w istocie pojedynczym błyskiem światła rozpraszającym mroki, w jakich – w oczach poety – pogrążyła się Europa. Przebywając w Szwajcarii – napisał w styczniu do Lou Salomé – mógł właściwie ocenić oznaki ukrytego rozwoju i narodzin nowej orientacji, pojawiające się szczególnie we Francji, wśród ludzi nie zajmujących się polityką. »Nie wiem, czy interesujesz się Proustem, jego wpływ jest ogromny, lecz nie tylko <em>jego</em> wpływ przeobraża, lecz wszystko, co zeń wyrosło, oddziałuje równocześnie poprzez innych i młodszych.« Tymczasem nadeszła miła wiadomość, iż Maurice Betz, młody pisarz rodem z Alzacji, pracował właśnie nad przekładem fragmentu <em>Maltego</em> z zamiarem wydania go w Paryżu. Rilke prosił Merline, by z myślą o tej publikacji naszkicowała jego portret – miał to być bowiem pierwszy utwór jego pióra wydany w formie książkowej w języku francuskim. Betz – jak się okazało – był znajomym Claire Goll; najnowsze wieści o Rilkem skłoniły ją do przerwania trwającego trzy lata milczenia – wraz z listem przesłała poecie swój najnowszy utwór. Jest rzeczą znamienną, iż wspomnienie ich przelotnego, acz namiętnego romansu podsunęło mu słowa wiersza, jaki zanotował po francusku, nie zaś w języku niemieckim, na odwrocie koperty jej listu:</p>

<p>Ah moi à mon tour</p>

<p>si je te lis, Liliane,</p>

<p>c’est sans doute par amour</p>

<p>que mon être s’inganne</p>

<p>de la nuit et du jour</p>

<p>et que je m’agite pour</p>

<p>une goutte diaphane.</p>

<p>W pierwszy dniach marca Rilke mógł donieść Kippenbergowi, iż ukończył pracę nad przygotowaniem tomu swych przekładów. Pragnął teraz nieco zmienić swój samotniczy tryb życia w całkowitym odosobnieniu, dlatego też z prawdziwą przyjemnością myślał o licznych gościach, którzy zapowiadali swe odwiedziny. Jako że pokój gościnny w Muzot wydawał się mało odpowiedni, większość z nich mieszkała w Sierre; niemniej, poeta przyjmował ich u siebie herbatą, czasem także kolacją (również Frieda nabrała ufności w swe zdolności). Pod bacznym okiem gospodarza rozstawiono srebra, szkło i porcelanę, które Nanny Wunderly przesyłała mu miesiącami; dzięki nim stół, rozjaśniony światłem świec, nabierał blasku i uroczystego charakteru. Z niekłamaną radością poeta opłacił Reginie Ullmann i Ellen Delp podróż do Genewy, na którą nie mogły sobie pozwolić z powodu niskiej wartości niemieckiej marki i braku wystarczających funduszy; dzięki kilku ofiarowanym frankom miały teraz sposobność poznać i zwiedzić to miasto. Wielkanoc stała się dla Rilkego prawdziwym świętem; nie tylko dlatego, że otrzymał pierwsze egzemplarze Sonetów, lecz również z powodu wizyty, jaką złożył mu Werner Reinhart w towarzystwie dwojga swych przyjaciół – artysty Edmunda von Freyhold oraz młodej australijskiej wirtuozki skrzypiec, Almy Moodie. Tym razem Werner sprawiał wrażenie, iż »naprawdę objął w posiadanie Muzot (który sprawdził się we wszystkim) i wziął go sobie do serca« – jak Rilke donosił Nanny. Grając Bacha, Alma Moodie udzieliła starej wieży »wielkiego chrztu muzyki« – »<em>to</em> tudzież Sonety do Orfeusza były niczym dwa tony tego samego głosu«.</p>

<p>Przy okazji świąt nie zapomniano o Friedzie, która po Wielkanocy miała powrócić w rodzinne okolice i zaznajamiała swą następczynię z jej obowiązkami. W Niedzielę Wielkanocną otrzymała karteczkę od wielkanocnego zajączka, który oznajmiał, iż ułoży jajka w »nowym letnim kapeluszu«; »jako że jest stworzeniem starej daty i nie może zwracać uwagi na dzisiejsze mody, niżej podpisany prosi, by mu bezzwłocznie towarzyszyć i pomóc wybrać jego koszyk na jajka«. W prezencie pożegnalnym poeta ofiarował Friedzie flakon drogich perfum, tak wspaniałych, że chciała je ukryć przed swą siostrą Rosą, która na pewno będzie patrzyć na nie z zazdrością. Kiedy 6&nbsp;kwietnia Rilke żegnał ją przy odjeździe, Frieda odkryła, iż zakupił on taki sam flakon jako podarunek dla Rosy.</p>

<p>W maju zatrzymała się w Sierre Mary Dobržensky; w trakcie swego dwutygodniowego pobytu często gościła w Muzot. Oboje z Rilkem zwiedzili pobliski niewielki <em>château</em>, który Mary chciała wynająć na dłuższy czas. Należał on do pewnego lekarza z Sierre; jego żona, Jeanne de Sépibus, oprowadziła ich po posiadłości, po czym została zaproszona przez swych gości do Bellevue na herbatę. Jeanne nie znała niemieckiego, nic też prawie nie wiedziała o sławie, jaka otaczała poetę; niemniej, była urzeczona jego uprzejmością i osobistym wdziękiem. Połączyły ich więzy trwałej i zażyłej przyjaźni; Rilke często przynosił jej bukiety róż, spędzał błogie godziny przesiadując w jej ogrodzie w cieniu rozłożystego orzecha, słał liczne listy z podróży. Dwa lata później – poznawszy, że jest znamienitym poetą – ośmieliła się prosić go, by ułożył dla niej wiersz po francusku, może o jej orzechowym drzewie. Rilke uśmiechnął się, po czym odparł, iż nie zwykł pisać »na zamówienie«, postara się wszakże uczynić to jak najlepiej. Kiedy wkrótce potem Jeanne została zaproszona do Muzot na kolację, znalazła przy swym talerzu różę leżącą na serwetce, a obok niej staranny rękopis »Le noyer«:</p>

<p>… Arbre qui peut–être</p>

<p>pense au dedans:</p>

<p>antique Arbre–maître</p>

<p>parmi les arbres servants!</p>

<p>Arbre qui se domine,</p>

<p>se donnant lentement</p>

<p>le forme qui élimine</p>

<p>les hazards du vent:</p>

<p>plein de forces austères</p>

<p>ton ombre claire nous rend</p>

<p>une feuille qui désaltère</p>

<p>et des fruits persévérants.</p>

<p>Jeanne, choć dożyła późnej starości, do końca swych dni wspominała lata znajomości z Rilkem jako »najpiękniejszy okres mojego życia«.</p>

<p>Pod koniec maja w Sierre zawitała księżna Marie; bawiąc tym razem przez tydzień, zabierała Rilkego na wycieczki automobilem. Poeta był rozczarowany, iż nie mógł jeszcze podarować jej opublikowanego tomu Elegii; niemniej, miał przynajmniej sposobność przeczytać swe przekłady z Valéry’ego, których pierwszy odpis sporządził własnoręcznie z myślą o ofiarowaniu go francuskiemu poecie, a także przedstawić księżnę Wernerowi Reinhartowi, o co sama go prosiła. Kippenberg znalazł w międzyczasie sposób, by przekazać mu z pewnego szwajcarskiego konta niewielką sumę. Dzięki temu latem mógł Rilke od czasu do czasu wyjeżdżać z Muzot – pojechał nad Greifensee, odwiedził Zurych, Thun, Vevey oraz Villeneuve, udał się także do Berna – nie będąc ciągle zdanym na gościnność i automobile swych przyjaciół. Ucieszyła go szczególnie możliwość uniknięcia mdłej i mało urozmaiconej kuchni nowej gospodyni, której potrawy zostawiał zazwyczaj nietknięte. Na jesieni zmuszony był ją zwolnić, chociaż nie miał pewności, czy Frieda powróci na jej miejsce. Wyjazd do Paryża, gdzie miał odebrać swe papiery, odzyskane po konfiskacie, musiał pozostać na razie jedynie marzeniem. W lipcu Merline znów została zaproszona do Muzot, jednak tym razem Rainer trwał niezmiennie w swym postanowieniu, by zostawiać ją samą przez dłuższy czas. O jej kłopotach mogli teraz rozmawiać w spokoju »jak dwoje starych przyjaciół, którymi przecież jesteśmy«; starał się jej pomóc równie usilnie co dawniej, niemniej udało mu się zachować odpowiedni dystans.</p>

<p>Mimo częstych odwiedzin rozmaitych gości, absorbujących jego uwagę, Rilke wciąż uskarżał się na złe samopoczucie, które z czasem nawet się wzmogło. Najwyraźniej dokuczały mu jakieś dolegliwości brzuszne, gdyż szybko tracił na wadze; dlatego też mimo przekonania poety, iż jego ciało powinno samo się uleczyć, stało się oczywiste, że musi szukać porady lekarskiej. Pod koniec sierpnia udał się do sanatorium Schöneck nad Jeziorem Czterech Kantonów, w którym tamtejszy lekarz (»widocznie dlatego, że jego synowa jest wielbicielką moich książek«) upierał się, iż osobiście przeprowadzi badania i zrobi mu lecznicze masaże. Rilkemu wydało się to dość groteskowe, »że każdego ranka starszy dżentelmen w zamyśleniu spaceruje na rękach po moim ciele. Iście cyrkowy to numer«. Jednakże wiadomość, iż – rzeczywiście – palcami da się u niego wyczuć pewien skurcz jelit, przyjął z niejaką ulgą, nawet jeśli jego przyczyna pozostawała niejasna, a po gorących kąpielach, masażach oraz terapii impulsami elektrycznymi, jakim został poddany w czasie miesięcznego pobytu w sanatorium, nie nastąpiła widoczna poprawa.</p>

<p>Rilke spędził następnie kilka dni w Lucernie, a potem w gościnie u Guido von Salis, który osiedlił się w Malans w kantonie Graubünden; mimo to jednak – ku rozczarowaniu poety – jego zdrowie nie poprawiało się. Wkrótce też porzucił myśl o dalszych podróżach – do Paryża lub Italii; w jego obecnym stanie pozostało mu tylko powrócić na zimę do Muzot. Nie spieszno mu jednak było wyjeżdżać, póki nie zakończono prac przy odnawianiu wnętrz, nadzorowanych przez Merline; Rainer nie wiedział też, czy Frieda, którą znów proszono o przyjęcie służby, będzie chciała powrócić – mimo jej niedociągnięć wydawało się to lepszym rozwiązaniem niż przyuczanie nowej gospodyni. Przez trzy październikowe tygodnie poeta schronił się u Nanny Wunderly w Meilen, po czym zatrzymał się na krótko w Bernie. Kiedy pod koniec miesiąca zawitał w Muzot, rozstrzygnięto już wszystkie kwestie. Frieda, odbywszy pod okiem Nanny kurs kucharski, w trakcie którego uczyła się sporządzać bardziej dietetyczne potrawy, jakich wymagał stan zdrowia poety, w pierwszych dniach listopada powróciła do swych obowiązków. Również Merline obmyśliła swe plany; dzięki staraniom Gide’a oraz pokaźnej sumie z funduszu Georga Reinharta Pierre mógł wreszcie wyjechać do Paryża, gdzie pragnął sam zapewnić sobie pomyślną przyszłość. Merline zaś miała 20&nbsp;listopada ruszyć do Beatenbergu, by wspólnie z Baltuszem spędzić tam zimę.</p>

<p>Rezygnacja, z jaką przyjmowała na siebie nową rolę, przygotowując się do wyjazdu, by pozostawić poetę w jego własnej samotności, została w przykry sposób zachwiana, kiedy pewnego ranka Frieda otworzyła drzwi elegancko ubranej damie o mocnym makijażu na twarzy; prosiła ona, by ją zaanonsować Rilkemu. Loulou Albert–Lazard – ona to bowiem zawitała w Muzot – zatrzymała się w Sierre przejazdem w trakcie swej podróży z Francji do Włoch. Merline oznajmiła, iż poeta nie może jej przyjąć; usłyszawszy to Loulou – ku przerażeniu Friedy – o mało co nie zemdlała w przedsionku, gdzie kazano jej czekać. Ustąpiwszy, Merline przyprowadziła Rilkego, po czym razem z Friedą oddaliły się do kuchni; poeta zaś starał się jak najlepiej przyjąć swego gościa w czasie tej niespodziewanej, acz na szczęście krótkiej wizyty – przeczytał jej, rzecz jasna, fragmenty Elegii oraz podarował egzemplarz opatrzony stosowną dedykacją.</p>

<p>Porównując doskonałe warunki, w jakich przebywał w Szwajcarii, z chaosem panującym w owym czasie w Niemczech, gdzie inflacja osiągnęła niesłychanie wysoki poziom, Rilke zmienił nieco swój stosunek do własnej rodziny. Kiedy w czerwcu otrzymał wiadomość, iż Ruth spodziewa się pierwszego dziecka, przesłał jej sumę 48&nbsp;franków, równoważną kwocie miliona marek (aczkolwiek nie mógł sobie zdawać sprawy z rzeczywistej wartości tej fikcyjnej fortuny); po narodzinach swej wnuczki Christine, która przyszła na świat w listopadzie, zatroszczył się o podobny prezent świąteczny dla niej oraz dla Ruth. Także w kontaktach z Klarą zniknęła gdzieś jego wcześniejsza surowość i oschłość. Bez zastrzeżeń zgadzał się na propozycje Kippenberga, by z jego funduszy wypłacać jej coraz większe sumy, poruszyły go też wyrazy uznania, jakie Klara przekazała mu po przeczytaniu Elegii. Chociaż wciąż zachowywali wobec siebie dystans, niemniej ich wzajemne stosunki już od dawna nie były tak serdeczne.</p>

<p>Rilkego napełniała wdzięczność, iż w opiekuńczych murach Muzot może spędzić kolejną zimę; miał przy tym nadzieję, iż przebywając w znajomym otoczeniu zdoła odzyskać dobre samopoczucie. Wciąż jednak z utęsknieniem wyczekiwał dnia, w którym będzie wreszcie mógł powrócić do Francji i osiąść na stałe w Paryżu lub Prowansji. Odblokowanie jego konta w Crédit Lyonnais – choć znajdowało się tam ledwie sto franków – wydawało mu się dobrym znakiem na przyszłość; ucieszyła go także wieść, iż obywatele Czechosłowacji nie potrzebowali już jakiejkolwiek wizy – »jeśli któregoś dnia spodoba mi się ruszyć w drogę, wystarczy wsiąść do pociągu!« Tymczasem wszakże, spoglądając wstecz na przyjemnie spędzone miesiące podróżowania po Szwajcarii, nie mógł oprzeć się wrażeniu, iż było to »stracone lato«; musiał też przygotować się wewnętrznie na niepewną zimę. Póki skarżył się na złe samopoczucie, nie był nawet w stanie przysposabiać się swoim zwyczajem do twórczej pracy, podejmując rozległą korespondencję, aczkolwiek odczuwał niezmierną radość na myśl, iż przed Bożym Narodzeniem może podarować swym przyjaciołom egzemplarze Elegii i Sonetów. Jego nadzieje na podjęcie owocnej pracy rozwiały się wobec przeszywającego uczucia, iż zawiodło go własne ciało. Poeta próbował uwierzyć, że dzięki »wspaniałemu wewnętrznemu poruszeniu oraz osiągnięciu«, jakim były Elegie, on sam odmłodnieje; niemniej, poczucie nagrody za ów niezmierny wysiłek coraz bardziej tłumiła świadomość, jak znaczny poniósł uszczerbek na zdrowiu.</p>

<p>W grudniu jego stan na tyle się pogorszył, iż po Świętach, zrozpaczony, przesłał do Georga Reinharta telegram, prosząc, by polecił go jakiemuś lekarzowi w klinice w Valmont, w Glion nieopodal Montreux. Przybywszy tam 28&nbsp;grudnia, Rilke pozostawał przez trzy tygodnie pod obserwacją; podobnie jak w Schöneck przepisano mu typową kurację, nie znając prawdziwej przyczyny jego dolegliwości. Nawet wykonane w styczniu zdjęcia rentgenowskie nie pomogły lekarzom postawić diagnozy. Klinika w Valmont była luksusową placówką, zapewniającą pacjentom najlepszą opiekę, w zamian za odpowiednio wysokie rachunki za swe usługi. Rilke, uradowany z pewnej sumy we frankach szwajcarskich, jaką Kippenberg oddał mu do dyspozycji, był przekonany, iż nie wyrzuca pieniędzy na marne, gdyż lekarz Reinharta, doktor Haemmerli, poświęcał sporo czasu, by wyleczyć jego intrygujący przypadek. Poeta przybrał nieco na wadze, tak iż patrząc »obiektywnie«, stan jego zdrowia uległ poprawie. Niemniej, kiedy 20&nbsp;stycznia powrócił do Muzot, wcale nie czuł się lepiej; nabrał jedynie przekonania, że w osobie Haemmerliego pozyskał zaufanego i życzliwego doradcę, którego z całą pewnością będzie potrzebował w przyszłości.</p>

<p>Wobec braku widocznych symptomów choroby lekarz – przyzwyczajony do narzekań swych zamożnych pacjentów–hipochondryków – ze zrozumiałych względów nie był jeszcze w stanie ocenić, w jak głęboki kryzys popadł Rilke w grudniu. Nieokreślony stan złego samopoczucia, jakie go do tej pory nękało, przerodził się nagle w gwałtowny wstrząs, na tyle potężny, iż poetę ogarnęło przerażenie. Nie potrafił wyjaśnić tego paroksyzmu choroby, niemniej zaczął tracić wewnętrzna ufność, która nie opuszczała go nigdy, nawet w najgorszych chwilach; jej całkowita i coraz pełniejsza harmonia z własną cielesnością była zawsze źródłem jego sztuki. Teraz zaś przejął go niewytłumaczalny lęk, iż fizyczne niedomagania mogą naruszyć ową harmonię, że być może nigdy nie uleczy swego wewnętrznego rozdarcia. »Moje ciało nazbyt radowało się wespół z mą duszą i umysłem, zbyt ściśle złączone było z chwilami entuzjazmu, ekstazy i uniesienia mojego istnienia, iżbym mógł nadal pozostać ›sobą‹, kiedy ten wspaniały instrument nagle się rozstroił&nbsp;…«. Haemmerli mógłby okazać się »interpretatorem jego osobowości«, którego – jak dotąd sądził poeta – nigdy nie będzie potrzebować; wszelako przerażała go myśl, by przemienić się w »pacjenta«. Kiedy przebywał w klinice w Valmont, towarzyszyło mu uczucie, jak gdyby przeniesiono go »na inny poziom życia« – wyznał w liście do Nanny Wunderly – »być może na poziom nieuleczalnie chorych, którzy w życiu nie biorą już udziału«. Poddanie się oznaczałoby całkowite przeobrażenie się w inną osobę, podobnie jak w roku&nbsp;1915, kiedy zmuszono go, by przywdział mundur. Rilke uświadamiał sobie, iż cierpiał na jakąś poważną chorobę – co istotnie miało się potwierdzić; niemniej jednak był zdecydowany ją zwalczyć, pozostać sobą i w żadnym razie się nie poddawać. Jedynie Nanny zwierzał się z dręczących go lęków; inni poznali tylko »słabsze rozdziały w księdze jego psychiki«, które się otwarły i należało je »przeczytać i zrozumieć« – poeta donosił im, iż czuł się niczym ziarno, które padło na kamienisty grunt, że próbuje odzyskać harmonię ciała i umysłu; dlatego też nikt nie był szczególnie zatroskany jego stanem, który wydawał się nosić znamiona chwilowej depresji, w jaką nieraz już popadał.</p>

<p>Haemmerli z entuzjazmem odniósł się do zamiaru Rilkego, by udać się do Paryża, ba, zalecał mu nawet tego rodzaju radykalną zmianę otoczenia. Tymczasem jednak poetę nękały wątpliwości co do przepisanej mu diety, przypuszczalnie też lekarz nie uświadamiał sobie, jak ogromne znaczenie miała dla niego »całkowita samotność« w Muzot, »nawet teraz, gdy najwyższe zadanie zostało spełnione«. Przez pozostałą część zimy, <em>tant bien que mal</em>, Rilke pragnął powrócić do swego ustalonego trybu życia – choć nie miał przed sobą żadnych planów, miesiące te okazały się nader owocne. W lutym i marcu, prawie każdego dnia rodziły się nowe poezje – były to często wiersze okolicznościowe oraz dedykacje, wpisywane w egzemplarze Elegii i Sonetów, które wciąż rozsyłał znajomym; niemniej, pośród nich znalazły się także utwory tchnące niezwykłą siłą, jak powstały w lutym »Eros«:</p>

<p>Maski! Maski! Niech Eros oślepnie!</p>

<p>Kto wytrzyma jego wzrok promienny,</p>

<p>kiedy jak przesilenie letnie</p>

<p>przerywa prolog wiosenny.</p>

<p>Jak znienacka wśród zwykłej rozmowy</p>

<p>coś się zmienia, poważnieje&nbsp;… Coś krzyczy&nbsp;…</p>

<p>I on nagle rzuca lęk tajemniczy</p>

<p>jak świątyni wnętrze na ich głowy.</p>

<p>O zgubieni, zgubieni niespodzianie.</p>

<p>Boskość chwyta w gwałtowne ramiona.</p>

<p>Los się rodzi, dawne życie kona.</p>

<p>A w głębi źródła łkanie.</p>

<p>Jednakże pragnienie, by wypowiadać się w innym języku, było dla poety o wiele silniejsze; stąd też większą część jego notatnika zapełniły wiersze spisane po francusku. Coraz głębszą radość sprawiało mu używanie całkiem odmiennych środków językowych dla wyrażenia myśli, które rozwijał w utworach pisanych po niemiecku, jak również wykorzystanie ich sugestywnej siły przy podejmowaniu tematów, jakie nasuwały mu się w otoczeniu Muzot. Pewne słowa fascynowały go – »verger« (sad), dla którego w niemczyźnie brakowało odpowiednika o podobnych asocjacjach, czy też używane przez Valéry’ego »absence«; język ten, dzięki swej naturalnej czystości, otwierał przed nim nowe możliwości. W tym samym czasie, kiedy powstawał wiersz »Eros«, spisany w języku niemieckim, poeta nakreślił podobny po francusku – utwór ten przybrał bardziej konkretną formę, o większej ewokatywnej sile wyrazu:</p>

<p>Lá, sous la treille, parmi le feuillage</p>

<p>il nous arrive de le deviner:</p>

<p>son front rustique d’enfant sauvage</p>

<p>et son antique bouche mutilée&nbsp;…</p>

<p>La grappe devant liu devient pesante</p>

<p>et semble fatiguée de sa lourdeur,</p>

<p>un court moment on frôle l’épouvante</p>

<p>de cet heureux trompeur.</p>

<p>…………………………………………</p>

<p>… Toi, qui indifférent et superbe,</p>

<p>humilies la bouche et exaltes le verbe</p>

<p>vers un ciel ignorant&nbsp;…</p>

<p>Toi qui mutiles les êtres en les ajoutant</p>

<p>à l’ultime absence dont ils sont les fragments.</p>

<p>Być może była to praca »na pół pary« – jak napisał w marcu do Dory von der Mühll – niemniej jednak dawała mu spokojne zadowolenie. Rilke już wcześniej przesłał Valéry’emu odpis swych przekładów; dowiedziawszy się, iż mogłaby oto nadarzyć się sposobność spotkania z poetą w trakcie jego podróży do Italii, odważył się kontynuować swe próby w języku francuskim, rozwijając jeden z wierszy, »podyktowany mi w chwili, gdy nadszedł Pański list« – pierwszy spośród cyklu utworów podejmujących jego ulubiony temat »Verger«:</p>

<p>Peut–être que si j’ai osé t’écrire,</p>

<p>Langue prêtée, c’était pour employer</p>

<p>ce nom rustique dont l’unique empire</p>

<p>me tourmentait depuis toujours: Verger.</p>

<p>…………………………………………</p>

<p>Nom clair qui cache le printemps antique</p>

<p>tout aussi plein que transparent,</p>

<p>et qui dans ses syllabes symétriques</p>

<p>redouble tout et devient abondant.</p>

<p>Uznanie Valéry’ego dla »osobliwego wdzięku« tych wersów, »które dały mi bezpośrednie i nieocenione wrażenie Pańskiej czystej i głębokiej liryki«, utwierdziło Rilkego w przekonaniu, iż jego talent poetycki może znaleźć swój wyraz także w mowie francuskiej, w jej odmiennych formach i rytmach.</p>

<p>»W gruncie rzeczy winno się tworzyć we wszystkich językach« – zanotował poeta w czasie wojny; jego »brak patriotyzmu« miał być »radosnym i szczerym wyznaniem przynależności do kręgu kultury uniwersalnej«. Wielekroć próbował swych sił pisząc w języku francuskim, rosyjskim, nawet włoskim, nigdy jednakże nie łudził się, iż utwory te mogą się równać z jego dziełem, które stworzył w języku ojczystym. Pojedyncze wiersze skreślone po francusku – nader rzadkie nawet w Paryżu – inspirowane były ulotnym wrażeniem chwili. Dopiero teraz, po raz pierwszy, Rilke odczuł pragnienie »czynnego posłuszeństwa wobec tego podziwianego języka«. Przez pozostałą część roku strumień poezji nie ustawał, przynosząc mu poczucie odmłodzenia; w tym samym czasie, niemal równocześnie, powstawały także wiersze w języku niemieckim. Być może towarzyszyło mu uczucie, iż – jak przypuszczał później Borys Pasternak – w niemczyźnie dotarł do najdalszych granic abstrakcji i nie był już w stanie powrócić do »szczegółów początku, bez których nie może się wyłonić artystyczne słowo – pisząc poezje po francusku znów miał sposobność zostać nowicjuszem«.</p>

<p>Owe »nadmierności«, pozostałe z wielkiego dzieła – jak sam je określał – dopomogły mu przetrwać gorsze dni, jakie wciąż go nawiedzały i przynosiły czasem utrapienie. 6&nbsp;kwietnia na kilka godzin zawitał w Muzot Paul Valéry; na starej wieży zatknięto wówczas francuską flagę, a na pamiątkę tego wydarzenia – tak doniosłego w oczach Rilkego – w ogrodzie zasadzono wierzbę. Valéry’ego zatrwożyła myśl o spędzeniu tak wielu zimowych miesięcy w całkowitej izolacji, pośród tchnącego melancholią krajobrazu, »w nadużyciu poufałości z milczeniem«. Choć nie znał niemieckiego, poeta mógł instynktownie odczuć, jak wielce dobroczynny wpływ miała owa »przerażająca cisza« na sztukę Rilkego; niemniej, – jak napisał rok później – dręczyły go obawy o niego, bowiem »w tej przejrzystości życia nazbyt monotonnego, przez jego jednostajne dni przenika wyraźny promień śmierci«.</p>

<p>Jednakże w trakcie tej zimy oraz wiosny Rilke nie zdołał pogrążyć się w całkowitym odosobnieniu. Kasztelan na Muzot przyjmował wizyty swych sąsiadów, często gościła u niego na herbacie Jeanne de Sépibus. W Muzot bawili przejazdem liczni przyjaciele poety; z początkiem lata, po odwiedzinach Valéry’ego, podejmował kolejnych gości. Jean Rudolf von Salis, będąc wówczas jeszcze studentem, zachował w pamięci »naturalny śmiech« swego gospodarza oraz odgłos jego mocnego barytonu, kiedy recytował niektóre spośród swych przekładów z Valéry’ego – »wrażenie najwyższego artyzmu«. »Nie czytał jedynie poeta, stał tam również mężczyzna&nbsp;… ze swą męską surowością.« Na Wielkanoc wywieszono na wieży szwajcarską flagę, by godnie powitać Wernera Reinharta, który przybył w towarzystwie Almy Moodie oraz austriackiego kompozytora Ernsta Křenka. Pod koniec kwietnia na kilka dni znów zawitali w Sierre Kippenbergowie, z którymi poeta omawiał kwestię publikacji swych przekładów. W maju zaś w Muzot gościł Klarę oraz jej brata Helmuta, którzy zatrzymali się na tydzień. Było to pierwsze spotkanie Rilkego z żoną od zakończenia wojny – miało też być ostatnim; ich osobne ścieżki na krótko się skrzyżowały, co wszakże sprawiło poecie osobliwe zadowolenie. Mógł jej pokazać miejsce, jakie wybrał sobie do życia, kwitnący ogród pełen róż, słuchał też jej opowieści o Ruth i małej Christine – »pewnego rodzaju elementarny kurs ›sztuki bycia dziadkiem‹. Mais j’ai peu de talent!« Rilke postarał się, by w drodze powrotnej, którą im opłacił, mogli spędzić tydzień w gościnie u Nanny Wunderly; z radością powitał wiadomość, iż obie kobiety od razu połączyła zażyła przyjaźń.</p>

<p>Odwiedziny Klary były dla Rainera spotkaniem pozbawionym emocji, okazją do wymiany najświeższych wieści oraz odgrzebania wspomnień dwojga starych przyjaciół. Podobny dystans udało mu się zachować w kontaktach z Merline. Jej ewentualny powrót do Muzot oraz wpływ na Rilkego rodził obawy Nanny Wunderly, jednakże poeta pospieszył z zapewnieniem, iż myśl taka nie nasunęła się ani jemu, ani Merline. »M. należy do tych ludzi, którzy, raz otrzymawszy przy jakimś okienku sporą sumę, wciąż do niego podchodzą, nawet jeśli urzędnik powtarza im ciągle, iż żadna nowa przesyłka nie nadeszła na ich nazwisko«. Niemniej, Rilke uczynił wszystko, co leżało w jego mocy, by jej dopomóc – Merline miała w maju wyjechać do Paryża, gdzie czekał już na nią Baltusz; on zaś mógł jedynie żywić nadzieję, iż jej okręt, po tylu latach niespokojnego żeglowania, wreszcie wypłynie na czyste wody. Choć listy Merline wciąż jeszcze zdradzały jej rozpaczliwą namiętność, to jednak coraz więcej miejsca w ich korespondencji zajmowały tematy z dziedziny literatury i sztuki. Zakrawa na ironię, iż kiedy poeta, przezwyciężywszy w sobie uczucie, mógł w pełni cieszyć się swą samotnością, dotknęła go choroba, której nie sposób zażegnać.</p>

<p>Owego roku księżna Marie nie wybierała się w podróż do Muzot. Mając siedemdziesiąt lat, usłuchawszy rad znajomych, udała się na kurację do Bad Ragaz. Rilkego ujęła staromodna elegancja tego uzdrowiska, w którym zatrzymał się przejazdem wracając z Soglio; dlatego też zamierzał pójść w ślady księżnej, w nadziei, iż zmiana otoczenia dobrze wpłynie na jego samopoczucie. Dzięki dewaluacji marki oraz kolejnym sumom przekazanym przez Kippenberga, stan jego finansów poprawił się; poeta otrzymał też wielkoduszne wsparcie ze strony Reinharta, który uzupełnił »podróżny i wakacyjny fundusz swego wiernego kasztelana«. Dało to Rilkemu »poczucie swobody i beztroski, jakiej rzadko który kasztelan mógł zażywać na przestrzeni stuleci« – napisał z wdzięcznością do Reinharta; wyznał też, iż z żalem przyjdzie mu opuścić letni i pełen świeżości krajobraz okolic Muzot. Poeta wyruszył najpierw w towarzystwie Nanny Wunderly w niespieszną podróż automobilem przez Vaud, Neuchâtel i Berno, w Valmont skorzystał ze sposobności, by zasięgnąć porady doktora Haemmerliego, po czym dopiero 28&nbsp;czerwca zawitał w Ragaz.</p>

<p>Uzdrowisko zmieniło od czasów wojny swój charakter – pojawiły się samochody, coraz większą część klienteli stanowili Anglosasi (w trakcie pobytu Rilkego bawili tam Mary Pickford i Douglas Fairbanks); niemniej, hotel Hof Ragaz, w którym zatrzymali się poeta wraz z księciem i księżną, zachował coś z dawnej, dziewiętnastowiecznej atmosfery – a to dzięki meblom w stylu Empire oraz konnemu omnibusowi, dowożącemu gości ze stacji kolejowej. Rilke mógł w pełni oddawać się myślom pełnym tęsknoty za minionymi czasami, aczkolwiek pozostało już niewielu tradycyjnych <em>Kurgäste</em>. »Dzisiejsi nie są odpowiednimi, dobrymi aktorami, którzy byliby w stanie właściwie ożywić szlachetną scenerię alei i trawników. (Quel public!)« Przed hotelami wszakże stały jeszcze dorożki – jak stwierdził z radością – »znów miałem sposobność (to jedna z moich największych przyjemności od lat chłopięcych), by wybrać się landem na przejażdżkę po okolicy«; tym sposobem odwiedził rodzinę de Salis w ich zamku Bothmar w Malans.</p>

<p>Pobyt w Ragaz upłynął Rilkemu w spokoju; odbywał przechadzki, przysłuchiwał się orkiestrze dającej trzy koncerty na dzień, mógł odpocząć od natłoku korespondencji oraz tłumów kuracjuszy, chroniąc się w prywatnym gabinecie księżnej, gdzie recytował swe utwory. Wiersze poety, pisane w języku francuskim, spodobały się jej, choć »nie dźwięczał w nich głos wielkiego anioła, nie brzmiał ›prastary powiew morza‹«, jaki usłyszał na Capri; poezje te, jak sądziła, były dla niego jedynie nęcącą zabawą. Chociaż poczucie odprężenia, jakiego poeta zaznał w Ragaz, sprzyjało kontynuowaniu owej zabawy, niemniej w atmosferze niemieckojęzycznego otoczenia tworzył częściej w języku ojczystym; powstał wówczas cykl »Zapiski na cmentarzu w Ragaz« (»Im Kirchhof zu Ragaz Niedergeschriebenes«). Niektóre z nich mogą się równać z jego najznamienitszymi dziełami, podobnie jak poezje, wypełniające stronice korespondencji, jaką w maju zaczął prowadzić z młodą Eriką Mitterer z Wiednia, zainspirowany zadedykowanym mu wierszem.</p>

<p>Kiedy 10&nbsp;lipca księżna opuściła Ragaz, Rilke pozostał tam jeszcze przez dwa tygodnie, odczuwał bowiem dobroczynny wpływ kuracji; pod koniec swego pobytu odważył się nawet spróbować leczniczych kąpieli termicznych, które z początku uważał za nazbyt wyczerpujące, teraz zaś nie przestawał ich zachwalać. Radioaktywność oraz skład chemiczny tamtejszej wody, jak również jej temperatura, dostosowana do ciepłoty ciała, rozbudziły w nim dobre samopoczucie; wydawało się, iż jego ciało odzyskuje błogi stan harmonii. W towarzystwie Nanny Wunderly, która przyjechała z krótką wizytą, poeta wybrał się na wycieczkę do Bad Pfäfers; dalej zaś, drogą przez majestatyczny wąwóz Tamina dotarli razem aż do samego źródła. »Prastary zdrój leczniczy« wypływał bezszelestnie z groty, która przypominała mu katakumby Ławry Pieczerskiej opodal Kijowa – »jakże pokrewne, zda mi się, mogą być siły, które czerpiąc moc swego oddziaływania z głębin ziemi, <em>tam</em> dokonywały cudu śmierci, <em>tutaj</em> zaś dawały obietnicę cudu nieskończenie łaskawego, stojącego po stronie życia!« W samym wąwozie szum wodnej kipieli, płynącej wąskim korytem, zbudził w jego pamięci wyobrażenie »pra–dźwięku«, istniejącego jako fizyczne zjawisko. Ogromna szczelina mogła zostać wyżłobiona na przestrzeni tysiącleci nie tylko przez działanie wody, lecz również przez jej szum, a jej ściany »akustycznie wygładzone«; w podobny sposób wnętrze katedr mogą rzeźbić fale dźwięków płynących z organów. W przekonaniu poety eksperymenty dowiodą pewnego dnia, iż świat jest miejscem, w którym zachodzą tego rodzaju wzajemnego oddziaływania, i potwierdzą, że rozmaite bodźce, na które reagują nasze zmysły, zbiegają się »na jakichś jeszcze nie odkrytych peryferiach«.</p>

<p>Kiedy Rilke wyjeżdżał pod koniec miesiąca z Ragaz, zamierzając spędzić tydzień w gościnie u Nanny w Meilen, powziął mocne postanowienie, iż któregoś dnia powróci do tych źródeł, które – jak napisał później –</p>

<p>… moc z głębi ziemi ogrzewa tak samo</p>

<p>jak ciepło naszej krwi. Czyż można błogosławić</p>

<p>wznioślej niż, tryskająca, czyni to Natura?</p>

<p>Wroga i obca często się wydaje, sama sobą zajęta,</p>

<p>zostawia nas gdzieś pomiędzy niepokojem a ciszą;</p>

<p>lecz jakże dopełnia nas ona, kiedy nas utwierdza:</p>

<p>przeczysta, z najdalszych głębin, nas zwlekających usłyszy.</p>

<p>Tymczasem, wieczorami sumiennie przygotowywał dla Kippenberga rękopis swych przekładów z Valéry’ego; do pomocy zatrudnił znakomitą sekretarkę, której dyktował tekst z własnych notatek, jako że jedyny odpis został podarowany francuskiemu poecie. Gotowy manuskrypt wysłano Kippenbergowi z Meilen, tom ukazał się w roku&nbsp;1925 w eleganckiej edycji, w ograniczonym nakładzie Cranach–Presse na zlecenie Insel Verlag. Opatrzono go inicjałem autorstwa Erica Gilla oraz dedykacją dla Wernera Reinharta, »najbardziej gościnnego z przyjaciół«.</p>

<p>Powróciwszy 2&nbsp;sierpnia do Muzot, Rilke poznał cenę, jaką musiał zapłacić za swe »wakacje wolne od korespondencji«. Wszelako mimo stosu listów czekających na odpowiedź, znów zabrzmiała jego »druga lira« – powstał wówczas cały cykl wierszy w języku francuskim, »poświęcony Valais, prawdziwe ›Quatrains valaisans‹ (›Czterowiersze walezeńskie‹)«, które – jak wyznał Nanny Wunderly – wykorzysta »by poprzeć przyszłe starania o szwajcarskie obywatelstwo, gdyż nie ma lepszego dowodu na to, iż kraj ten noszę <em>w mej krwi</em>«:</p>

<p>Pays, arrêté à mi–chemin</p>

<p>entre la terre et les cieux</p>

<p>aux voix d’eau et d’airain,</p>

<p>doux et dur, jeune et vieux,</p>

<p>comme une offrande levée</p>

<p>vers d’accueillantes mains:</p>

<p>beau pays achevé,</p>

<p>chaud comme le pain!</p>

<p>(2)</p>

<p>Chemins qui ne mènent nulle part</p>

<p>entre deux prés</p>

<p>quel’on dirait avec art</p>

<p>de leur but détournés,</p>

<p>chemins qui souvent n’ont</p>

<p>devant eux rien d’autre en face</p>

<p>que le pur espace</p>

<p>et la saison.</p>

<p>(31)</p>

<p>Po raz pierwszy od prawie trzydziestu lat, kiedy to ukazała się <em>Ofiara dla Larów</em>, poświęcona prawdziwej ojczyźnie poety, spod jego pióra popłynęły wiersze ściśle związane z jedną krainą – tak bardzo Rilke poczuł się odmłodniały, pisząc utwory w języku francuskim. Nawet ponury i przykry obraz Pragi, jaki utrwalił w swej pamięci, opuszczając rodzinne miasto, wydał mu się teraz nieco stonowany. W liście do Jeana Strohla, który wybierał się w podróż do czeskiej stolicy, Rainer snuł wspomnienia o zabytkach tamtejszej starówki, nie wątpiąc, iż jego przyjaciel bez trudu dostrzeże, jak doniosłe znaczenie miała dla niego od najwcześniejszych lat chlubna przeszłość tego miasta i jego wspaniałe budowle. Poeta uświadamiał sobie, jak wiele zawdzięcza owym dalekim wspomnieniom, podkreślał również, iż wiąże wielkie nadzieje z przyszłością nowej Czechosłowacji pod przywództwem Masaryka, godnym prawdziwego męża stanu, któremu już w roku&nbsp;1921 wyraził swe głębokie uznanie. To nie brak wdzięczności każe mu poniechać myśli o powrocie do Pragi, lecz wspomnienia nieszczęśliwego życia rodzinnego, jakiego tam doświadczył. Ożyły one na nowo w jego pamięci w lutym, wraz ze śmiercią ostatniej kuzynki Pauli, córki stryja Jaroslava. Przesłano mu wówczas pisma i rodzinne memorabilia, pochodzące z jej spuścizny. Obrazy, jakie wyłaniały się z tych pamiątek – wyznał Nanny Wunderly – miały nadzwyczaj groteskowy charakter, »de la province engourdie«; »na matczynym brzegu« prastara babka oraz starzejąca się Phia, tego nie da się opisać – »prawdziwy Guignol, grany przez smutne i obszarpane, lecz nietłukące się lalki. Oby Bóg oszczędził mi bliższego wejrzenia«. Nawet jeśliby nie mógł pozostać w Szwajcarii, nie wyobrażał sobie, iżby miał szukać schronienia w Czechosłowacji – myśl ta była dlań jeszcze bardziej odstręczająca aniżeli perspektywa powrotu do Niemiec. Poeta wolał przebywać »wystarczająco daleko od swego ojczystego kraju, by pozostać wierny, bez udziału, szczególnym odmianom jego losu«. Niezależnie od tego, czy Rilke poważnie myślał o szwajcarskim obywatelstwie, jego <em>Quatrains valaisans </em>– »tak wielką czerpię otuchę, iż narodziły się one w języku kraju, któremu tyle zawdzięczam« – stanowiły potwierdzenie jego przywiązania do tej krainy, które zdawało się nawet przyćmiewać uczucia, jakie żywił wobec Francji. Chociaż wciąż piastował w sobie myśl o wyjeździe do Paryża, gdzie miał nadzieję zawitać jeszcze przed końcem roku, niemniej podróż tę zaczął traktować raczej jako sposobność odświeżenia nostalgicznych wspomnień aniżeli osiedlenia się tam na stałe.</p>

<p>Claire Goll była jedną z pierwszych osób, które otrzymały odpis kilku spośród jego wcześniejszych wierszy z cyklu »Vergers«. »Wiele dzieli je od Elegii« – wyznała mu w lutym – »lecz mają one wartość dla znawcy, a raczej dla znawczyni&nbsp;… wszystko, co piszesz, trafia prosto do mojego serca.« Claire miała nadzieję, iż oboje będą mogli się spotkać w trakcie jej letniego pobytu w Szwajcarii; poeta wszakże zawahał się, kiedy napomknęła mu o »przeznaczeniu«. »Jestem samotny, moja droga Liliane« – napisał 2&nbsp;czerwca – »i z chęcią pokazałbym Ci moją starą wieżę oraz moje sto róż&nbsp;… lecz sądzę, że powinnaś przyjechać do mnie <em>jedynie</em> wówczas, kiedy porzucisz swą niesłuszną myśl, że to ›przeznaczenie‹, które ja – kimkolwiek jestem – Tobie ›narzucam‹. W przeciwnym razie spotkanie nasze byłoby naznaczone smutkiem miast radością, i o nią Cię proszę, kiedy przyjedziesz – o radość – im większą, tym lepiej!&nbsp;… Au revoir, Liliane o pięknych ramionach i sercu pełnym śpiewających ptaków.« Ona zaś pospieszyła z zapewnieniem, iż nie zamierza narzucać mu krępujących więzów – »jak gdybym pragnęła Ci przywieźć cokolwiek innego niźli tylko radość! Jeśli niepokoi Cię słowo ›przeznaczenie‹ – dobrze więc, skreślam je. Od kiedy wiem, że znów mogę Cię słuchać, minęły wszelkie me udręki.« Wszelako w sierpniu, kiedy Claire zawitała w Zurychu, Rilke, oczekując z radością na jej przyjazd, dowiedział się, iż jednak powróci ona niezwłocznie do Paryża.</p>

<p>Wiadomość ta wzmogła poczucie niepokoju i zniecierpliwienia, jakie owładnęło nim od czasu opuszczenia Ragaz. Było już zbyt późno, by myśleć o choćby krótkiej wizycie w uzdrowisku, dlatego też chętnie przyjął we wrześniu zaproszenie w gościnę do Richarda i Mieze Weiningerów, którzy przebywali na wakacjach w Ouchy opodal Lozanny; poeta nie widział ich od dnia wyjazdu z Wiednia w roku&nbsp;1916. Weiningerowie zarezerwowali dla niego najlepszy pokój w hotelu Savoy, z którego okien roztaczał się wspaniały widok na jezioro. W tych luksusowych warunkach – w porównaniu do mieszkania w zamkowej wieży – powstał kolejny cykl wierszy w języku francuskim – ponad dwadzieścia subtelnych i pięknych, spisanych w czterowierszach wariacji na jeden z jego ulubionych tematów – »Les Roses«.</p>

<p>T’appuyant, fraîche claire</p>

<p>rose, contre mon oeil fermé –,</p>

<p>on dirat mille paupières</p>

<p>superposées</p>

<p>contre la mienne chaude.</p>

<p>Mille sommeils contre ma feinte</p>

<p>sous laquelle je rôde</p>

<p>dans l’odorant labyrinthe.</p>

<p>Edmond Jaloux, bawiący w tym czasie przypadkiem w Lozannie, spotkawszy Rilkego był zdumiony jego wytworną uprzejmością, a jednocześnie jego zażenowaniem; odniósł wrażenie, jak gdyby Rilke instynktownie obawiał się nawiązywać nowe znajomości. W istocie poeta był wielce uradowany, iż mógł poznać podziwianego przez siebie autora, którego nadzwyczaj pochlebną, pełną wyrazów uznania recenzję fragmentu <em>Maltego</em> w przekładzie Betza przeczytał jako pierwszą w życiu: »dwadzieścia pięć lat wytrwałem w mym postanowieniu, by nie baczyć na opinie krytyków moich książek, lecz&nbsp;… Pańskie artykuły zawsze aż nazbyt chętnie czytałem, bym mógł się zawahać i nie wziąć także i tego tekstu do ręki.« Tych kilka godzin, spędzonych w towarzystwie Jaloux, Rilke uznał za »wspaniałe«, miał też nadzieję, iż wkrótce znów się spotkają, jako że w październiku zamierzał wyruszyć w podróż do Paryża.</p>

<p>Do tego czasu pragnął pozostać w Muzot i uporządkować nieco swe papiery; z pomocą sekretarki, którą najęła dlań Nanny Wunderly, chciał sporządzić odpisy pokaźnej liczby utworów – zarówno pisanych po niemiecku, jak i francusku – jakie nagromadziły się przez ostatnie miesiące. Znów towarzyszyło mu uczucie, iż będzie potrzebował pomocy osoby, której mógłby dyktować, co świadczy o tym, jak szybko rozwijała się jego choroba. Pominąwszy dyktowanie tekstu <em>Maltego</em>, Rilke nigdy nie unikał rzemiosła swej profesji, szczególnie kiedy sporządzał odpisy własnych wierszy dla przyjaciół czy też próbował uporać się z ogromem prowadzonej korespondencji. »Bądź co bądź pisanie jest moim rzemiosłem, trzeba pokochać nie tylko pracę samą w sobie&nbsp;… lecz również rękodzieło, które do niej należy« – wyjaśniał w okresie intensywnego wysiłku przy tworzeniu <em>Nowych poezji</em>. Oznaką postępującej choroby była również jego skłonność, by pochwycić każdą sposobność do rozrywki, szczególnie podczas wizyt znajomych, kiedy to oddawano się bez końca wspomnieniom, opowiadano anegdoty i dyskutowano. Nawet po przybyciu sekretarki spędzał z nią prawie tyle samo czasu spacerując i urządzając wycieczki, co oddając się pracy, przy której miała mu służyć pomocą; nie uszły przy tym jej uwagi nękające go nierzadko paroksyzmy bólu.</p>

<p>Rilke starał się oderwać myślą od swych fizycznych dolegliwości, stąd też ogromną przyjemność sprawił mu list od Valéry’ego, w którym poeta prosił go o przesłanie utworu w języku francuskim, z myślą o zamieszczeniu go w nowym, wydawanym przez siebie kwartalniku <em>Commerce</em>. »Być może zechce Pan przywieźć go osobiście, co byłoby dla nas niezmierną radością, jest Pan tu bowiem o wiele lepiej znany i podziwiany niż Pan przypuszcza.« (We wrześniowym numerze opublikowano ostatecznie trzy »francuskie« wiersze Rilkego – to pierwsze poezje w tym języku, jakie ukazały się drukiem). List ów prawdopodobnie skłonił go do podjęcia próby przekładu dialogu Valéry’ego <em>Eupalinos</em>; poeta skorzystał przy tym z pomocy sekretarki i spoglądając w tekst oryginału dyktował jej pierwszy szkic swego tłumaczenia, które – w jego odczuciu – oddawało »wzniosłe piękno« utworu, jak gdyby to było jego własne dzieło.</p>

<p>Praca nad przekładem opóźniła jego wyjazd do Paryża – napisał 3&nbsp;października do Kathariny Kippenberg – »lecz powstało przynajmniej coś trwałego i radującego serce«. Jednakże w jego obecnym nastroju – jak zwierzał się Nanny Wunderly – bardziej obawiał się zmiany otoczenia i podróżowania, aniżeli jego obecnych »prześladowań«. Ogarnęło go uczucie, »jakby znalazł się pod zwałami gruzu, spod których jedynie poprzez niewielkie szpary może spoglądać w otwartą i niewinną przestrzeń«. Na nic zdałaby się ofiarowana mu pomoc, musiałaby ona bowiem czerpać »z tego samego źródła, z którego płynie łaska wielkiej poezji«. Rilke wciąż zwlekał, mimo iż Kippenberg przesłał mu już odpowiednie fundusze na podróż do Paryża. Jego depresję pogłębiło na domiar uczucie rozczarowania, jakie po wielu miesiącach wytężonej pracy przyniosła <em>vendange</em>, mająca tak decydujące znaczenie dla dobrobytu tych okolic Valais. Rok wcześniej poeta sławił w swych lirycznych szkicach czas winobrania – krzew winny, który dojrzewając na tarasach przywodzących na myśl klawisze organów, »zmaga się ze słonecznym olbrzymem«, aż wyda »pełny, donośny dźwięk«, jaki zabrzmi w »uszach wrażliwych ust«. Tym razem jednak plon okazał się skąpy i marny, zabrakło bachicznej obfitości i uniesienia, jakie zwykle stanowiły ukoronowanie całorocznej pracy. »Lato i jesień tego roku przypominają dwa ogromne lustra, na których widać pęknięcie; nie wiadomo, czy to ono zniekształca obraz wszechświata, czy też w rzeczywistości to wszechświat pochyla się tak dziwnie wypaczony.«</p>

<p>Urno, zalążnio maku, –</p>

<p>o, i wątłe, czerwone</p>

<p>płatki, wyrwane podmuchem nieświadomego wiatru&nbsp;…</p>

<p>Jak szybko syna rodzą się synowie!</p>

<p>Ilekroć jeden prześciga drugiego,</p>

<p>a każdy z nich wątpliwy.</p>

<p>A czas opada wraz z nimi w głębiny;</p>

<p>po opadających, cóż pozostanie?</p>

<p>Obraz wyblakły i pożółkłe listy</p>

<p>i w ocalałym – rzecz nie opisana&nbsp;…</p>

<p>Poeta uznał to za znak swego »przeznaczenia«, kiedy obudziwszy się pewnego późnego ranka spostrzegł, iż ścięto topolę stojącą przy rozwidleniu drogi, u stóp Muzot – drzewo to, gdy pierwszy raz spoglądał na swój nowy dom, stało tam niczym znak wykrzyknika, wołający »Patrz, to tutaj!« »Zapisałem tę smutną datę na stronicy w księdze gości, tworzy ona ponury kontrapunkt dnia, w którym po wizycie Valéry’ego zasadziliśmy wierzbę« – wyznał w liście do Nanny. »Nie może sobie Pani wyobrazić, jak bardzo zmienił się krajobraz, od kiedy utracił swą miarę i wzór pionu; jak gdyby go powalono i stał się płaski&nbsp;… I że też coś, co tak głęboko wryło się człowiekowi w świadomość, zniknęło mu z oczu nagle, z dnia na dzień!«</p>

<p>Pod koniec października Rilke otrząsnął się z przygnębienia; zamierzał udać się do doktora Haemmerliego, by spróbować nabrać otuchy przed wyruszeniem w podróż do Paryża, albo też zasięgnąć porady pewnego psychiatry we Fryburgu Bryzgowijskim, co sugerowała mu już wcześniej Dory von der Mühll. Było to według niego bardziej sensowne rozwiązanie niż »wyciąganie siebie, chwytając za własny warkocz (co nawet dla Münchhausena nie było pozbawione sensu dopiero wówczas, kiedy stanął na twardym gruncie, by opowiedzieć swą historię)«. Poeta wybrał ostatecznie Haemmerliego, który tchnął weń nieco ufności we własne siły. Niemniej, podczas wizyty w Montreaux przeżył kilka »obrzydliwych dni«; stało się zatem oczywiste, że będzie musiał wpierw powrócić do Valmont, jeżeli myśli o jakiejkolwiek dłuższej podróży. Do kliniki przyjęto go 24&nbsp;listopada; jego pobyt miał się wydłużyć do ponad sześciu tygodni. Czas umilało mu towarzystwo Nanny Wunderly, która w owym czasie przebywała tam na kuracji, tudzież myśl, że znów będzie mógł zobaczyć Paryż, »aleje w Ogrodzie Luksemburskim oraz piękne zakola Sekwany pod Sèvres«. Kippenberg obiecał Rainerowi, iż pokryje spory rachunek za leczenie w Valmont, zapewniając przy tym, że począwszy od stycznia będzie przesyłał mu co miesiąc sumę 500&nbsp;franków. Jednak i tym razem stan zdrowia poety nie uległ zauważalnej poprawie. Bliski rozpaczy, Rilke zdecydował wyruszyć 6&nbsp;stycznia bezpośrednio do Paryża, »aby spróbować odwrócić myśl od choroby, która zdaje się dobrze rozwijać, gdy – jak w Valmont – poświęca się jej uwagę«.</p>

<p><strong>3</strong></p>

<p>Tkwię w mojej krwi</p>

<p>w kąpieli tortur mojej własnej krwi, a w niej,</p>

<p>zbudzone nagle wrogo ze spoczynku,</p>

<p>tak srodze burzy się, co nie jest częścią mnie.</p>

<p>(Do Eriki Mitterer)</p>

<p>Rilke uchwycił się myśli o Paryżu niczym talizmanu, wierząc, że jego magiczna siła raz jeszcze okaże się dobroczynna. Cztery lata wcześniej, znalazłszy się w znajomym otoczeniu, zdołał odzyskać utracone poczucie ciągłości swego życia, nie tęskniąc przy tym bynajmniej – podobnie jak w latach przed wybuchem wojny – za towarzystwem ludzi. Tym razem wszakże, chcąc uwolnić się od paroksyzmów trawiącej go choroby, której nie potrafił zrozumieć, w nagłym odruchu ucieczki z więzienia, jakim stawało się łóżko pacjenta sanatorium, odczuwał gorączkowe pragnienie kontaktu z drugim człowiekiem. W Paryżu zaś okazji do spotkań nie brakowało. Poeta zyskał już we Francji sławę literacką – jeśli nie jako znamienity twórca <em>Elegii</em> i <em>Nowych poezji</em>, to przynajmniej jako autor <em>Maltego</em> oraz wierszy w języku francuskim, które publikowano na łamach <em>Commerce</em>; dzięki słowom uznania, wypowiadanym przez Gide’a, Valéry’ego i Jaloux, jego twórczość cieszyła się rozgłosem; świat literacki Paryża – jak nigdy przedtem – stał przed nim otworem.</p>

<p>Rilke zatrzymał się w Hotel Foyot, w pobliżu Pałacu Luksemburskiego; kilka pierwszych dni spędził w ciszy i spokoju, czując się niczym »niepoprawny chłopiec z prowincji«, porwany w zawrotny wir miejskiego życia. Wkrótce jednak zdradził swą obecność we francuskiej stolicy. Przyjemną niespodziankę sprawił Merline, mieszkającej tuż za rogiem, przesyłając jej ogromny bukiet kwiatów wraz z biletem »à tout à l’heure!«; w trakcie pobytu poety w Paryżu spędzili razem sporo czasu. Z przyjazdu Rilkego ucieszył się Betz, który pracował wówczas nad przekładem całości <em>Maltego</em>. Każdego ranka wspólnie przeglądali tekst tłumaczenia, a wnikliwe uwagi i sugestie Rilkego stanowiły nieocenioną wprost pomoc. Jedną z pierwszych wizyt złożył Valéry’emu, ten jednakże był niestety zbyt zajęty, by mogli się częściej spotykać. Równie rzadko widywał Gide’a, który przez większość czasu przebywał poza miastem. Obydwaj wszakże zatroszczyli się o to, by przedstawić Rilkego księżnej Bassiano – pochodzącej z Ameryki protektorce <em>Commerce</em>, oraz Charlesowi Du Bos, który wraz z Gide’em należał do nielicznego grona Francuzów, znających dzieła poety w oryginale. W nadchodzących tygodniach Rilke otrzymywał coraz więcej uprzejmych zaproszeń. »Każdego dnia widuję całą listę osób, wystarczająco długą, by obsadzić sztukę w pięciu aktach« – donosił Marie Taxis, prosząc o jej francuskie przekłady dwu książek Kassnera, których publikacją zainteresował się Du Bos.</p>

<p>Poeta złożył wizytę Edmondowi Jaloux oraz księżnej Bibesco; spotkał także Annę de Noailles i Mardrusa, tłumacza <em>Księgi tysiąca i jednej nocy</em>; Giraudoux, Jeana Cassou, Julesa Supervielle oraz Martina Du Gard, którego twórczość wzbudziła w nim podziw. Poznał również wielu innych artystów, między innymi St.&nbsp;John Perse’a i Ivana Bunina. W Paryżu przebywali liczni przyjaciele, których – mimo natłoku spotkań – koniecznie musiał odwiedzić; wśród nich Marianne Mitford, wówczas, w swym trzecim małżeństwie, jako pani von Goldschmidt–Rothschild, oraz&nbsp;… Helena Woronin w smutnej roli uchodźcy, której nie widział od czasów pobytu w St. Petersburgu. Claire Goll częściej o nim słyszała aniżeli mogła go spotkać, jako że przyjęcia, których była stałą bywalczynią, odstręczały poetę; w czasie swego pobytu poświęcił jej jednak kilka godzin. Odwiedził także małżeństwo Sacharowów oraz Georgesa Pitoëffa, który osiadł w owym czasie w Paryżu. Znajomym, bawiącym wówczas w stolicy przejazdem, jak zawsze chętnie oddawał swe usługi. W lutym, goszcząc w towarzystwie Valéry’ego i Paula Claudela u księżnej Bassiano, Rilke przedstawił jej Hofmannsthala; w związku z jego wyprawą do Maroka poznał go również z pewnym towarzyszem podróży, który miał go przedstawić marszałkowi Lyautey. Thankmarowi von Münchhausen, starającemu się o francuską wizę, umożliwił spotkanie z Rolandem de Margerie, sekretarzem ambasady w Berlinie, którego piękną żonę Jenny miał sposobność poznać na obiedzie w towarzystwie jej brata, Alfreda Fabre–Luce. Jedynie Marthe, która była już wówczas szczęśliwą żoną Jeana Lurçat, musiała tygodniami czekać na spotkanie; dopiero pod koniec swego pobytu w Paryżu poeta odwiedził ich w mieszkaniu na Montmartre.</p>

<p>Wizyta w Paryżu trwała w istocie znacznie dłużej, niż Rilke pierwotnie zamierzał. Jeśli zmiana otoczenia miała dlań równie dobroczynny wpływ co odpoczynek – napisał w liście do Nanny Wunderly – wówczas powinien był całkiem odmłodnieć, przebywając w warunkach tak odmiennych od tych panujących w Muzot. Jednakże niekończące się rozmowy wyczerpywały jego siły; poeta często tęsknił za ciszą i spokojem napełniającym jego wieżę. Ogarnęło go uczucie, jak gdyby został połknięty przez świat towarzyski, niczym Jonasz przez wieloryba. Był wszakże tak głęboko przekonany o zbawiennym wpływie nowego otoczenia, iż nie mógł zdecydować się na wyjazd, nawet wtedy, gdy nabawił się ciężkiej influency, która w kwietniu przykuła go do łóżka. Zarówno Kippenberg, jak i Nanny Wunderly pospieszyli z dodatkową pomocą; Rainer potrzebował pieniędzy nie tylko, by poczynić niezbędne zakupy oraz odwzajemnić czasem gościnność przyjaciół zaproszeniem na obiad do Foyot, lecz także – w porównaniu z niegdysiejszym pobytem w Paryżu największa to zmiana – by opłacić dorożki, którymi podążał na swe rozliczne spotkania.</p>

<p>Stolica Francji – w odczuciu poety – nie była już <em>jego</em> Paryżem, miastem, które go ukształtowało. Być może to on ponosił winę, sam bowiem pozwolił się wciągnąć w wir towarzyskiego życia. Za każdym jednak razem, kiedy »ów wieloryb wypluwał mnie na wolność«, Rilke był »zdumiony wspaniałością wód&nbsp;… wielkością i potęgą tego świata, w którego objęcia ten potwór tak samowolnie mnie rzuca«, »nieopisaną pełnią, która temu miastu, ze wszystkimi obrazami jego niewyczerpanego bogactwa zjawisk, pozwala tworzyć krajobrazy ducha pod najsłodszym niebem ziemi«. Dla kogoś, kto przywykł do samotności i ciszy, dni owe mijały w iście frenetycznej atmosferze, jakkolwiek nie brakowało również chwil odpoczynku i radości. Przyjemność sprawiały poecie codzienne poranne spacery po Ogrodzie Luksemburskim, igraszki słowne z Betzem, któremu nierzadko przynosił jakiś drobiazg, dopiero co zakupiony w antykwariacie, chwile wytchnienia, jakich zażywał w niewielkim ogrodzie przy St.&nbsp;Julien le Pauvre; wizyty w teatrze marionetek Julii Sazanowej, w rozmowie z którą miał sposobność odświeżyć wspomnienia z St. Petersburga, a także ciche godziny spędzane w towarzystwie Elisabeth Bergner. Czasem nawet znajdywał czas oraz inspirację do twórczej pracy. Wśród jego utworów, jakie zamieszczono w nowym czasopiśmie <em>Europäische Revue</em>, redagowanym przez Paula Thun, znalazł się wiersz »Handinneres« (»Wnętrze dłoni«), utrwalony po niemiecku w październiku minionego roku:</p>

<p>Podeszwa, co stąpa tylko</p>

<p>na uczuciu.&nbsp;…</p>

<p>Która występuje w innych rękach</p>

<p>i sobie równe</p>

<p>czyni krajobrazem:</p>

<p>odchodzi w nich i przychodzi</p>

<p>i napełnia je przyjściem.</p>

<p>W lutym zaś, mając w pamięci różnice, występujące w słownictwie francuszczyzny i niemczyzny, poeta napisał jego pendant, »La paume«:</p>

<p>Paume, doux lit froissé</p>

<p>où des étoiles dormantes</p>

<p>avaient laissé des plis</p>

<p>en se levant vers le ciel.</p>

<p>…………………………</p>

<p>Ô les deux lits de mes mains,</p>

<p>abandonnés et froids,</p>

<p>légers d’un absent poids</p>

<p>de ces astres d’airain.</p>

<p>Wiersz ten, razem z kilkoma innymi, powstałymi w tym samym czasie, uzupełnił ukończony w maju manuskrypt, zawierający wybór poezji Rilkego w języku francuskim; wraz z cyklem <em>Quatrains valaisans</em>, dedykowanym Jeanne de Sépibus, tomik ów, zatytułowany <em>Vergers</em>, miał się ukazać następnego roku nakładem wydawnictwa Gallimard. W ostatnich dniach czerwca ukończony został przekład <em>Maltego</em>; poeta, przeczytawszy dokładnie każdą stronicę, był z niego zadowolony. Z tej okazji Rilke i Merline zaprosili Betza i jego żonę na uroczysty obiad do »Bœuf à la mode«; spotkanie przeciągnęło się do późnego popołudnia, a jego gospodarz, nad wyraz rozmowny, kosztując wybrane przez siebie wina tryskał pogodną wesołością, jakiej Betz nigdy by się po nim nie spodziewał. Jaloux podjął się publikacji przekładu jako pierwszej pozycji w serii obcojęzycznych utworów prozatorskich, proponując je wydawnictwu Emile–Paul, w którym pracował jako redaktor działu literackiego; dzięki temu również <em>Malte</em> mógł ukazać się w nadchodzącym roku.</p>

<p>Rilke budził w Paryżu mieszane uczucia. Dla licznych wytwornych dam – nawet dla amerykańskiej »amazonki« Natalie Clifford Barney – był ozdobą ich salonów; niemniej – wedle relacji Jaloux – znaleźli się i tacy, którzy wzbraniali się gościć tego »niemieckiego poetę«. Valéry żywił dlań tak głębokie uwielbienie, iż nosił się z myślą, by zaproponować przyznanie mu orderu Legii Honorowej (pomysł ów Rilke uznał jednak za niefortunny). Niektórzy spośród jego znajomych, jak Du Bos czy Martin Du Gard, uważali go za prawdziwe ucieleśnienie poezji. Innych wszakże odstręczał jego dziwny sposób bycia; odnosili wrażenie, jak gdyby poeta dopiero co wynurzył się z głębin swej twórczości. Raymond Schwab wspominał, iż podczas pewnego przyjęcia był jedynym słuchaczem Rilkego, który – przechyliwszy głowę, ze wzrokiem utkwionym w oddali, jakby mówiąc do siebie – perorował o »nakazie pisania«, jaki odczuwał w przypływie natchnienia; pozostali goście oddalili się niepostrzeżenie, znużeni rozwlekłym monologiem. Po latach zostali z pewnością wielbicielami poety – wyznał Schwab – lecz w owym czasie uważali go za nudziarza. Jaloux uważał, iż Rilke niepotrzebnie poświęcał się, przebywając wśród tak wielu bezbarwnych i mało znaczących postaci sceny literackiej i towarzyskiej elity, zaniedbując przez to kontakty z tymi, którzy naprawdę go cenili.</p>

<p>Poeta sam zaczął to sobie uświadamiać; zrozumiał też, iż próba wyzdrowienia poprzez zmianę otoczenia zakończyła się niepowodzeniem. Wciąż odwlekał termin wyjazdu – jak pisał 26&nbsp;czerwca do Nanny Wunderly, która cierpliwie sprawowała pieczę nad Muzot i segregowała jego korespondencję – łudząc się nadzieją, iż zdoła »naprawić pewne błędy mojego paryskiego życia, rozpocząć je od nowa, z dnia na dzień, swobodniej. Tkwię jakby unieruchomiony w imadle, a&nbsp;… moje wewnętrzne nieszczęście nie mija&nbsp;… Widocznie pokutuję za zbyt wielką, zbyt wspaniałą wolność, jaką odczuwałem i jakiej zakosztowałem w latach mojej samotności i pracy.« Jedyną pociechą była dlań świadomość, iż istnieje jeszcze Muzot, dokąd będzie mógł wkrótce powrócić, »by nieco uporządkować mnóstwo nagromadzonych upominków i pamiątek, albo też – kto wie – pogrzebać je w płodnym zapomnieniu«.</p>

<p>Wśród nich znalazły się dwie skrzynie jego osobistych papierów, które odebrał wreszcie od Gallimarda; już przy pierwszym spojrzeniu odkrył w nich nie tylko rodową pieczęć oraz wyblakły dagerotyp przedstawiający jego ojca, lecz również pliki listów – od Rodina, Eleonory Duse i wielu innych przyjaciół. Wspomnienia ożyły w pamięci poety także podczas pracy nad przekładem <em>Maltego</em> – krajobraz Prowansji, po której wędrował Syn Marnotrawny, Les Baux, Alyscamps, Orange. W rozmowach z Betzem Rilke napomknął, iż być może rozwinie owe ewokacje w obszerniejszym utworze prozatorskim, który tym byłby dla Elegii, czym <em>Malte</em> dla <em>Nowych poezji</em> i <em>Księgi obrazów</em>. W lipcu zaczął poważnie myśleć o podróży na Południe – do ojczyzny Valéry’ego i miejsca tułaczki Syna Marnotrawnego – dokąd chciał się wybrać w drodze powrotnej do Muzot. Wciąż zwlekał z wyjazdem z Paryża, mimo iż miasto coraz bardziej pustoszało. Claire Goll, sama w nie najlepszym samopoczuciu, spotkała go raz jeszcze w sierpniu; poeta wydał jej się wówczas osłabiony i niezdrów. »Jakże mi smutno,« – napisała później – »że widzieliśmy się właśnie w chwili, gdy znużenie ciała owładnęło także uczucia. Duchowo zwiotczała&nbsp;…« Claire oraz Marthe to jedyne osoby spośród jego przyjaciół, które pożegnał, nim niespodziewanie, 18&nbsp;sierpnia, zdecydował wyruszyć w towarzystwie Merline na południe.</p>

<p>Podróż koleją wiodła wszakże nie do Prowansji, lecz przez Burgundię; na noc zatrzymali się w Sierre, a nazajutrz ruszyli do Mediolanu. Chociaż Rilke wspominał później o »nie cierpiącym zwłoki spotkaniu«, jakie czekało go w tym mieście, niemniej pragnął też zabrać Merline na letnie wakacje, zanim będzie musiała sama powrócić do Paryża. W trakcie długiego pobytu w stolicy Merline często dotrzymywała mu towarzystwa, co sprawiało mu niemałą przyjemność. Poeta nie ustawał w staraniach, by zapewnić jej rodzinie pomoc materialną; udało mu się pozyskać przychylność Richarda Weiningera, który przyznał Baltuszowi i Pierre’owi pewne wsparcie. Merline zdawała sobie wszakże sprawę, że ich wspólne życie we dwoje należało już bezpowrotnie do przeszłości. Pod koniec sierpnia spędzili kilka dni nad Lago Magiorre; wobec wyraźnych objawów zatrucia pokarmowego, jakiego nabawił się tam Rilke, rozsądek nakazywał powrót do Sierre. 1&nbsp;września oboje zawitali w Bellevue, gdzie Merline opiekowała się nim jeszcze przez dziesięć dni, zanim wyruszyła do Paryża; jej serce zadrżało, kiedy sylwetka poety stojącego na peronie coraz bardziej oddalała się, aż zniknęła jej z oczu.</p>

<p>Merline rozumiała bowiem lepiej niż ktokolwiek, z jak głębokim uczuciem niepewności Rilke oczekiwał nadchodzącej zimy, jakim niepokojem napawała go świadomość, iż wciąż dokuczały mu tajemnicze dolegliwości. Tak zatem –pisał do Kippenberga po wyjeździe Merline – rok&nbsp;1925 zaliczał do najgorszych spośród tych, do których sięgał pamięcią od czasów udręczeń dzieciństwa; jak ongiś, czuł się wstrząśnięty do głębi, do samych podstaw; nie opuszczało go przy tym uczucie nieuchronności, »wszak tym jeszcze głębsze, iż człowiek nie ma już przed sobą życia«. W Ragaz, dzięki kojącemu działaniu tamtejszych wód leczniczych, mógłby zażyć nieco wytchnienia i powrócić do zdrowia; dlatego też zdecydował udać się tam pod koniec sezonu, zanim powróci na dłuższy czas do Muzot. Przybywszy 16&nbsp;września do Ragaz, stwierdził jednak, iż uzdrowisko zapadało już w przedwczesny sen zimowy, gdyż uciążliwa słota wygnała większość kuracjuszy. Wyglądało na to, iż także Hof Ragaz zamierzał z końcem miesiąca zamknąć swe podwoje, jako że krzątało się tam więcej służby aniżeli gości. Księżna Marie wyjechała tuż przed jego przyjazdem; zastał tam co prawda Jeanne de Sépibus, jednakże opuściła ona Ragaz kilka dni później; po pewnym czasie zawitała na krótko Nanny Wunderly. Niemniej, większość czasu Rilke spędzał samotnie, oddając się lekturze, spacerując w deszczu, wsłuchując się w nieustanną paplaninę leczniczego źródła. »Nie spodziewałem się tak wyjątkowego tête–à–tête« – napisał do Jeanne de Sépibus – »na szczęście plecie ono niczym Mme de Noailles, nie oczekując od mojej skromnej osoby jakiejkolwiek odpowiedzi.«</p>

<p>W drugim tygodniu pobytu zaniepokoił go pewien symptom, całkowicie różniący się od wcześniejszych – wewnątrz warg pojawiły się guzki, przez co nie mógł prawie mówić; zaczęły nachodzić go myśli o raku. Zatrzymawszy się na pierwszy tydzień października w Meilen, wyjeżdżał stamtąd do Zurychu, gdzie konsultował się z dwoma lekarzami; odbył też krótką rozmowę z Haemmerlim, którego zastał tam przypadkiem. Żaden z nich nie uznał tych dolegliwości za objaw raka; niemniej, podobnie jak wcześniej, Rilke nie mógł oprzeć się wrażeniu, iż obiektywna opinia Haemmerliego nie przystawała do jego ówczesnego usposobienia. Haemmerli uznał guzy za zwyczajne cysty, sądząc prawdopodobnie, iż obawy jego pacjenta rodzi nazbyt subiektywna ocena owych niedomagań. Dlatego też zalecił mu wizytę u dr. Mädera, zuryskiego neurologa, nie myśląc wszakże o leczeniu metodą psychoanalizy. Rilke nie miał jednak żadnych wątpliwości, iż jego dolegliwości mają podłoże czysto fizyczne, nawet jeśli nie zdołano ich właściwie rozpoznać. Powróciwszy do Muzot wciąż czuł się pochwycony w te same niepojęte dlań szpony, w strasznym »kręgu złej magii, który mnie zamyka niczym w Breughelowskim piekle«; znów przejmował go lęk, iż jego choroba może przemienić go w całkiem inne stworzenie.</p>

<p>Lekarze, szukający wszędzie,</p>

<p>wciąż nie są pewni, czy moje cierpienie</p>

<p>już rozpoznane w ich uczonej księdze&nbsp;–</p>

<p>ja zaś wciąż wzbraniam się oddać w ich ręce</p>

<p>z rąk życia&nbsp;…</p>

<p>Rilke miał w zwyczaju czytać na głos własne utwory w trakcie ich powstawania, stąd też obrzęki utrudniające mówienie były dlań szczególnie srogim utrapieniem. »Zwierzęce cierpienie wywołuje we mnie iście zwierzęce pragnienie wpełzania do jakiejś kryjówki« – napisał podczas pierwszego pobytu w Valmont; teraz zaś był pełen wdzięczności za swe schronienie w zamkowej wieży. Frieda zamierzała wymówić służbę – tym razem ostatecznie, jednakże jej następczyni, Ida Walthert, rokowała spore nadzieje. Poeta mógł zatem powrócić do codziennego, ustalonego trybu życia. Zdecydowany zwalczyć trawiącą go chorobę, przystąpił do nadrabiania zaległości w korespondencji, ciągle też wydłużał listę swych lektur w języku francuskim. Morisse nieprzerwanie przesyłał mu nowe pozycje, powiększając stos książek, jakie Rilke przywiózł ze sobą z Paryża. Dużo czasu poświęcał na czytanie, jego listy zaś były niezwykle krótkie. Pisząc do przyjaciół – z początku nawet do Nikê – koloryzował nieco stan swego zdrowia, na którego temat dawniej obszernie się rozwodził – znak to, jak głębokie owładnęło nim uczucie, iż coraz bardziej pogrąża się w chorobie.</p>

<p>Istotnie, z końcem października Rilke sporządził testament, który w zapieczętowanej kopercie przesłał Nanny Wunderly, z zastrzeżeniem, by otworzyć ją dopiero w razie konieczności. »Być może to dziecinne, wszelako pozwoliłem sobie – pod wpływem spontanicznego nakazu – spisać kilka wskazówek, na wypadek, gdyby poważna choroba przeszkodziła mi wydać pewne dyspozycje. Świadomość, iż dokument ten oddany będzie w Pani ręce, moja droga, najwierniejsze spośród wszystkich, przynosi mi pociechę, jedną z niewielu, jakich mogę doznać w tych nieskończenie bolesnych i trudnych dniach.« Jako że nie posiadał nic zgoła na własność, nie musiał czynić żadnych szczególnych zapisów w testamencie. Pragnął wszakże, by kiedy nadejdzie czas, pozwolono mu umrzeć jego własną śmiercią, by ofiarowano mu</p>

<p>…&nbsp;umieranie, co wynika z życia,</p>

<p>gdzie miał swą miłość, cel i biedowanie</p>

<p>– by mógł przejść na drugą stronę życia, cokolwiek tam go oczekuje, »ku otwartej przestrzeni«, bez ingerencji kościoła chrześcijańskiego, który od swych najwcześniejszych lat uważał za zbędnego pośrednika i w »Liście młodego robotnika« stanowczo potępił za jego zgubny wpływ.</p>

<p>Gdybym zaniemógł na jakąś ciężką chorobę, skutkiem której utraciłbym pełnię władz umysłowych, proszę, zaklinam moich przyjaciół, by oddalili ode mnie wszelką posługę duchowną. Dość złego, iż owładnięty cielesnymi niedomaganiami mojej natury musiałem dopuścić do siebie pośredników w osobach lekarzy; jakiekolwiek pośrednictwo duchownego byłoby obrazą i przeszkodą dla mej duszy, zmierzającej ku otwartej przestrzeni.</p>

<p>Jeślibym umarł w Muzot lub gdziekolwiek w Szwajcarii, nie jest moją wolą, by mnie pochowano w Sierre ani w Miège&nbsp;…</p>

<p>Lecz pragnę, by złożono mnie w grobie na wysoko położonym cmentarzu obok starego kościoła w Raron. Tam, w jego otoczeniu, po raz pierwszy odczułem wiatr i światło tego krajobrazu, wraz z wszelkimi obietnicami, w jakich spełnieniu – dzięki i poprzez Muzot – miał mi on później dopomóc.</p>

<p>Rilke pozostawił również szczegółowy opis swego nagrobka; życzył sobie, by – jeśli to możliwe – na starej kamiennej steli, »może z epoki empiru, podobnie jak w Wiedniu na grobowcu mojego kuzyna«, wyryto jedynie herb, nazwisko, a poniżej epitafium:</p>

<p>Rose, oh reiner Widerspruch, Lust,</p>

<p>Niemandes Schlaf zu sein unter soviel</p>

<p>Lidern.</p>

<p>Różo, och, czysta sprzeczności, rozkoszy,</p>

<p>być snem niczyim pod tak wielu</p>

<p>powiekami.</p>

<p>Spośród należących do niego przedmiotów wymienił jedynie te znajdujące się w Muzot. Nic tam wszakże nie uważał za swą własność, prócz kilku rodzinnych obrazów, które dziedziczyła Ruth; resztą zaś, o ile nie należała do majątku domu, miała rozporządzić Frau Wunderly w porozumieniu z jej kuzynem Wernerem Reinhartem, »właścicielem Muzot i moim wielkodusznym przyjacielem i dobroczyńcą«. Dokument kończyły słowa:</p>

<p>Jako że doszedłszy do pewnego wieku zwykłem przelewać część mojej twórczości na karty listów, nie sprzeciwiam się publikacji mojej korespondencji, znajdującej się w rękach adresatów (jeśliby Insel Verlag wystąpił z takową propozycją).</p>

<p>Spośród obrazów samego siebie żadnego nie uznaję za szczególnie ważny, prócz tych tylko przemijających, zachowanych w sercach i pamięci moich przyjaciół.</p>

<p>Nie odczuwał lęku przed śmiercią. Od kiedy wskutek silnego wstrząsu udał się – dwa lata wcześniej – po raz pierwszy do kliniki w Valmont, wciąż obezwładniał go strach przed skazaniem na żywot człowieka chorego, pozbawionego nadziei, iż kiedyś zdoła odzyskać poczucie jedności ciała i ducha, bez którego nie mógł podjąć swej twórczej pracy.</p>

<p>Myśmy łupina tylko i listowie.</p>

<p>A wielka śmierć, którą ma każdy w sobie,</p>

<p>to jest ów owoc, o który zabiega</p>

<p>wszelki byt.</p>

<p>Bez poczucia owej zasadniczej jedności śmierć nie byłaby jego »własną śmiercią«, owocem, jaki winno wydać jego życie. Poeta czuł się już kimś innym – »Jestem niczym puste miejsce, nie istnieję, nawet nie utożsamiam się z moim nieszczęściem«; jego strach przed owym wyobcowaniem wzmagała na domiar »fobia«, jak sam ją określał – obawa, iż narastający fizyczny ból jest symptomem raka.</p>

<p>Dwa dni po odesłaniu swego Testamentu Rilke zwrócił się do Lou Salomé, rozpoczynając długi list, w którym próbował opisać, w sposób możliwie najbardziej obiektywny i bezstronny, oznaki nieszczęścia, jakie przygniotło jego ciało, wszak i trapiło psychikę – stopniowe podkopywanie jego »bezbronnej natury« przez potężny strach, dławiący go od dwóch lat, który, w przewrotny sposób, zdawała się na domiar potęgować jego własna, zrodzona przezeń obsesja, »jakieś opanowujące mnie podniecenie, rozdrażnienie«, strach, który »gotów mnie w końcu doprowadzić do zupełnej utraty władzy nad sobą. Nie wiem, jak będę mógł dalej tak żyć.« Była to »klęska«, którą – w jego odczuciu – Lou potrafi zrozumieć i pomoże mu przezwyciężyć, być może nawet przyjedzie do Muzot na kilka dni jako jego gość; myśl tę rozważał już minionego roku. »Gdybym mógł, już dawno bym Cię do siebie przywołał. Albo sam bym przyjechał do Ciebie i na chwilę nałożyłbym swe stare, twarde sandały na nogi,« (które wciąż czekały na niego na schodach w Loufried) »i stałbym się ›nieprzewracalny‹, jak ów ołowiany żołnierzyk, którego się znów przylutowuje do jego dobrze wyważonej, stojącej podstawy. A tak, widzisz, przechylam się na ukos, przekrzywiam, już pierwsze spojrzenie na tę kartkę powie Ci, droga moja, pod jakim kątem.« Jednakże list ów przeleżał na jego biurku nie zapieczętowany i nie wysłany, jak gdyby poeta stracił nadzieję, iż pomóc mu może ta, która miała już »całe słowniki języka moich skarg i żalów«.</p>

<p>Nieliczne wiersze, jakie narodziły się w owych dniach, świadczą o nastaniu nowego okresu w jego twórczości; poeta odkrywał w nich »granice niewyrażalnego« i dążył do oddania w słowach swego wyobrażenia »pra–dźwięku«, wrażeń, które zbiegają się »na jakichś jeszcze nie odkrytych peryferiach«:</p>

<p>Gong</p>

<p>Już nie dla uszu&nbsp;…: dźwięk,</p>

<p>który jak głębszy słuch</p>

<p>nas, na pozór słyszących,</p>

<p>łowi. Przenicowanie</p>

<p>przestrzeni. W powietrzu rys</p>

<p>wewnętrznych światów&nbsp;…</p>

<p>………………………………</p>

<p>trwanie, tłoczone z czasu,</p>

<p>gwiazda stopniała&nbsp;…: gong!</p>

<p>………………………………</p>

<p>wino</p>

<p>u niewidzialnych ust,</p>

<p>słup nośny, w którym wre burza,</p>

<p>pielgrzym, co w drodze padł,</p>

<p>świat, co zdradzany&nbsp;…: gong!</p>

<p>Pisząc strofy »Gongu«, podobnie jak wiersza »Idol« – poruszane w nich tematy podejmował również w utworach w języku francuskim, powstałych podczas lata – Rilke sięgnął krańców synestezji, najdalszych »granic zmysłowej percepcji«:</p>

<p>Bóg lub bogini kociego snu,</p>

<p>delektujące się bóstwo, co w ciemnym</p>

<p>pysku dojrzałe grona oczu</p>

<p>rozgniata, moszcz dostałego patrzenia,</p>

<p>wieczne światełko w krypcie podniebienia.&nbsp;…</p>

<p>Pokrewną »skupioną obrazowość« odnalazł poeta w pracach berneńskiej artystki Sophie Giauque; niektóre z nich wypożyczył na dłuższy czas. Cechowała je niespotykana zdolność przedstawienia szczegółu w »całkowicie wewnętrznej i wyimaginowanej przestrzeni, pozbawionej odniesień do rzeczywistości, jaką naśladują wszelkie obrazy (zresztą również wszystkie wiersze), które nie są w stanie wykreować tej przetworzonej, głębokiej i zasadniczej przestrzeni«. Równoważną formą poetycką, która mogłaby równać się z jej dokonaniami, było jego zdaniem haiku – sztuka przypominająca »tworzenie pigułki, jej odmienne składniki łączy w całość zdarzenie oraz emocje, jakie ono wywołuje, niemniej zawsze ulegają one całkowitemu pochłonięciu owych emocji przez naturalną trafność obrazów. To, co widzialne, zostaje uchwycone pewną ręką, zebrane niczym dojrzały owoc, wszak nieważko, albowiem raz utworzone, musi dać wyobrażenie niewidzialności.« Pisząc wiersze takie jak »Idol«, Rilke podążał własną drogą wiodącą ku owemu skupieniu; jednakże uporczywa choroba uniemożliwiła mu, jak się wydaje, dalsze jej odkrywanie.</p>

<p>W owym czasie »praca« oznaczała w istocie zajmowanie się przeszłością; poeta szczegółowo odpowiedział na pytania dotyczące <em>Maltego</em>, Elegii i Sonetów, jakie przesłał mu polski tłumacz jego utworów; zagłębił się też w swe papiery i dokumenty, przywiezione z Paryża. W liście do Nikê określał je – cytując George’a Moore – jako »Mémoires de ma vie morte« [»Pamiętniki mego martwego życia«]. Smutne to zajęcie, znów czytać i porządkować stare notatniki i listy – wszystkie sprawiały wrażenie zimnych, »lecz były cieplejsze ode mnie w tych dniach. Co osobliwe, wciąż to »Ja«, choć przecie umarły, noszą one więcej znaczeń aniżeli listy i papiery z mego ostatniego pobytu w Paryżu«. Towarzyszyło mu przy tym uczucie, jakby przeglądał już swój <em>Nachlass</em>, własną spuściznę literacką, co do której nie pozostawił w testamencie żadnego zapisu. Poeta, owładnięty pasją skrupulatnego porządkowania swych pism, pragnął teraz nadać im pewną formę, wybierając z nich utwory, które jego zdaniem warto było uratować od zapomnienia. W oprawnym w skórę tomie zaczął spisywać rozproszone wiersze i fragmenty prozą, tworząc wybór »Z notatników i zapisków, w przypadkowej kolejności, 1925« (»Aus Taschen–Büchern und Merk–Blättern in zufälliger Folge 1925«); niektóre z nich pochodziły jeszcze z roku&nbsp;1906, jednakże większość powstała w okresie po ukończeniu Elegii.</p>

<p>W listach Rilke powściągliwie mówił o swych niedomaganiach; nie zwierzał się nawet Nikê, którą stan jego zdrowia napawał coraz głębszą troską. Z obawą myślał o radach, jakie w dobrej wierze mogłaby udzielić mu Ida Walthers, gdyby podejrzewała, jak ciężka dotknęła go choroba. Guzy, które pojawiły się wewnątrz warg, nie zniknęły, na domiar złego zaczął odczuwać podobne symptomy także w gardle i na języku; dolegliwości te stały się na tyle uciążliwe, iż poeta zdecydował powrócić do Valmont. »Każdy rodzaj pewności byłby lepszy niż te nieustanne katusze.« Wyruszając do sanatorium Rilke mógł – z poczuciem ulgi – uchronić się przed&nbsp;… swymi pięćdziesiątymi urodzinami, »tym straszliwym czwartym grudnia«; usilnie prosił Nikê, by mu to ułatwiła. Ku swemu przerażeniu dowiedział się jednak, iż Haemmerli miał wyjechać i wrócić dopiero w połowie grudnia. Rozważał wprawdzie, czy w czasie jego nieobecności nie powinien zasięgnąć porady lekarzy w innych klinikach, niemniej wydawało mu się, że uczyni lepiej, jeśli odczeka do dnia, kiedy będzie mógł udać się do Valmont. Irytowała go nieco myśl, iż przed swym odjazdem Haemmerli nie spotkał się z nim i nie wypowiedział, czy istotnie należało czekać.</p>

<p>Nie ma słuszności ten, kto znużon życiem stoi</p>

<p>bardziej jeszcze strudzony przed obliczem śmierci.</p>

<p>Ja, będąc niegdyś pełen afirmacji dla obojga,</p>

<p>przerażam się walką, której na imię choroba;</p>

<p>nagle, wobec jej bliskości, zabrakło mi całkiem</p>

<p>przestrzeni w sercu i umysłu miary.</p>

<p>Ogarnięty takim nastrojem poeta w żadnym razie nie czuł się przygotowany na ową ciężką próbę, jaką były niewątpliwie jego urodziny; z tej bowiem okazji – czego się najbardziej obawiał – zalała go istna powódź listów, telegramów i prezentów od przyjaciół i znajomych. Ledwie pomieściły się one w ogromnym koszu, którego używał do zbioru jabłek; przynajmniej na niektóre z listów należało odpowiedzieć. »Quelle corvée, quelle inutilité« – zwierzał się Nanny Wunderly – »oczywiście trzeba przyznać, iż wiele w nich miłych słów, lecz gdzież jest <em>ta</em> miłość, która nie wymaga trudu? Czyż tylko u Pani, moja droga?« Jakże chętnie przepełznąłby niezauważenie mimo tych urodzin – wyznał księżnej Marie, dziękując jej za wieści przesłane po tak długim okresie milczenia, za które przepraszała; jako »rozerwany człowiek«, wkrótce znów zamieni swą samotną wolność na Valmont, »które od dwóch lat stało się swego rodzaju <em>dépendance</em> Muzot«.</p>

<p>Rilke zdołał odpowiedzieć jedynie na niektóre, najważniejsze listy. Napisał do Kippenbergów, którzy nie tylko zamówili w Bellevue kwiaty i polecili dostarczyć je do Muzot, lecz również przesłali mu numer specjalny <em>Inselschiff</em>, wydany z okazji jego urodzin. Skreślił też kilka słów do Ruth, zasyłając życzenia urodzinowe i dziękując za urocze fotografie swej wnuczki. Listy otrzymali także Werner Reinhart, Hans Wunderly oraz oczywiście troskliwa Nanny, która ofiarowała mu ciepły szlafrok wraz z banknotem tysiącfrankowym. Przesyłając podziękowania Jeanowi Strohlowi za podarowane mu drzewko miłorzębu, Rilke opisał, jak zasadził je w krótkim okresie sprzyjającej pogody, by móc na nowo odkryć »pradawną świadomość roślin« walijskiej ziemi oraz przywołać wspomnienie uśpionych atomów, »z których nieliczne, będące niegdyś częścią drzewa–matki, poruszone zostały dźwiękiem gongu świątyni«. Musiał też odpowiedzieć na pewne <em>kuriozum</em> – epistołę, podpisaną przez wszystkich nauczycieli i studentów ›German Department‹ Uniwersytetu w Edynburgu, w której wyrażali oni swój podziw i uznanie dla »osobowości poety« oraz wdzięczność za dzieła, jakie ofiarował całemu światu.</p>

<p>Kilka dni później, całkiem spontanicznie, Rainer postanowił uczcić urodziny na swój własny sposób. Niepokojem napawała go myśl, iż pobliska kapliczka św.&nbsp;Anny popadała w ruinę tylko dlatego, że potomkowie jej osiemnastowiecznych budowniczych byli zbyt biedni, by uchronić budowlę przed zniszczeniem. Kiedy doniesiono mu z Wiednia, iż może spodziewać się pewnej sumy ze spadku po Oswaldzie von Kutschera, wyłożył tysiąc franków na odrestaurowanie dachu i okien kaplicy. »Nie każdy ma świętą Annę za sąsiada, nie może ona nabawić się reumatyzmu.« Gest ten był raczej wyrazem głębokiej czci dla przeszłości oraz pamięci o tych, którzy wznieśli świątynię, aniżeli dowodem sympatii poety dla kościoła katolickiego; sprawił mu on jednak niekłamane zadowolenie.</p>

<p>Rzecz znamienna, 8&nbsp;grudnia Rilke wysłał list do Lou, skreślony ponad miesiąc wcześniej. Wszystko, co w nim opisał, wciąż dawało mu powody do zmartwień – dodał w postscriptum – a jego »fobia« nawet się wzmogła; jakkolwiek ze względu na srogą zimę nie prosił jej, by przyjechała do Muzot, błagał jednak o kilka choćby słów rady. Wbrew jego nadziejom obszerna odpowiedź Lou, jaka nadeszła po kilku dniach, nie przyniosła mu jednak spodziewanej pomocy. Rainer przeczuwał – mimo zaprzeczeń lekarzy –, iż zdrowotne niedomagania nie są jedynie odbiciem jego wewnętrznego nastroju; niemniej, swój przypadek opisywał używając określeń, do jakich oboje byli przyzwyczajeni – w »słownikach języka moich skarg i żalów« dominowały zawsze wyrażenia z dziedziny psychologii, a nie medycyny. Pod wpływem swych ostatnich doświadczeń na polu psychoanalizy Lou, badając symptomy poety, nieuchronnie skłaniała się ku owej metodzie, tym bardziej, że nie znała dokładnie fizycznych objawów jego dolegliwości. »Opanowujące go podniecenie« przyrównywała do poczucia winy z czasów dzieciństwa, a przykre guzki w gardle do wcześniejszego pojawienia się hemoroidów, które, mimo iż obawą napełniała go wówczas ich złośliwość, »objawiły się neurotycznie« i zniknęły wraz z odzyskaniem przez niego wewnętrznej równowagi. Zawsze dostępował owej łaski, która pozwalała mu przezwyciężać wszystko poprzez swą pracę; jego obecne doświadczenia to – jej zdaniem – »odwrotna strona« owej boskiej łaskawości, która wszakże również do niej przynależy. Aby to odczuć i zrozumieć, powinien przeczytać własne Elegie. »Nie ma tu żadnej winy«; poeta musiał tylko odzyskać zaufanie do samego siebie, czego w przeszłości zawsze zdołał dokonać.</p>

<p>Niezależnie od tego, czy Rilke czerpał jakąkolwiek pociechę z całkowicie freudowskiej analizy, nie miało to jednak żadnego wpływu na jego fizyczne samopoczucie; wciąż rozpaczliwie szukał pomocy lekarzy. 20&nbsp;grudnia, zaraz po powrocie Haemmerliego, ponownie udał się do kliniki w Valmont. Pierwsze badania dowiodły, iż guzki w ustach rozwinęły się o wiele bardziej, niż sam przypuszczał; wyraźnie zaniepokoiło to Haemmerliego, aczkolwiek nie potrafił on uzasadnić jego »fobii«. W rzeczywistości wszakże nie zdołano wyjaśnić przyczyn dokuczającego mu bólu, ba, brakowało sposobu, by go uśmierzyć; tak zatem poeta spędził kolejne Boże Narodzenie i Nowy Rok w Valmont, coraz to bardziej pogrążając się w przygnębieniu i zniechęceniu.</p>

<p><strong>4</strong></p>

<p>… o tak! gdzie człowieka</p>

<p>Oniemia boleść, tam mnie bóstwo dało</p>

<p>Siłę, że umiem powiedzieć, jak cierpię!</p>

<p>(Goethe, <em>Tasso</em>)</p>

<p>[przeł. J. Kasprowicz]</p>

<p>Mijał właśnie rok – Rilke napisał 8&nbsp;stycznia do Kippenberga – od dnia, kiedy z tego samego pokoju w klinice w Valmont wyruszał do Paryża. Tym razem jednak nie był skłonny znów poważyć się na taki krok, chyba że miałby »pogrążyć się we własnym wnętrzu«, w poszukiwaniu nowej, trwałej podstawy swej »rozchwianej natury«. Poeta zwierzał się z nadziei, jakie wiązał z »decydującą bitwą«, niemniej przez pierwsze tygodnie pobytu nie nabrał bynajmniej otuchy. Haemmerli poświęcał mu nad wyraz wiele czasu i uwagi; jak zawsze gotów był toczyć długie rozmowy ze swym pacjentem, poddawał go rutynowym zabiegom – masażom oraz specjalnym kąpielom leczniczym, ze wszystkich sił próbował przywrócić mu ufność w siebie, zapewniając, iż zaobserwował »obiektywne« oznaki poprawy jego zdrowia. Jak wszyscy bezradni lekarze żywił nadzieję, iż uleczy go czas, odpoczynek, a także zmiana powietrza – na przykład pobyt w Rzymie, dokąd usilnie zapraszała go księżna Marie. Jednakże Rilkemu ów optymizm wydawał się – jak zawsze – płytki i naiwny. Wywodom lekarza przysłuchiwał się z dziwną obojętnością, zdając sobie doskonale sprawę, iż niewiele mają one wspólnego z prawdziwą przyczyną choroby, która wciąż trzymała go w swym »nieszczęsnym kręgu«. Mając w pamięci doświadczenia z podróży do Paryża, nie był też nazbyt skłonny raz jeszcze decydować się na taką zmianę otoczenia. Niemniej jednak, oddawszy się pod najlepszą opiekę lekarską, gotów był cierpliwie wyczekiwać poprawy swego stanu, z melancholijnym uczuciem »uwięzienia, oddalenia i oderwania od życia«, nie tracąc wszakże nadziei, iż dzięki kuracji dozna ulgi w cierpieniu i powróci do zdrowia. »Przezwyciężę te dolegliwości dopiero wtedy, gdy uda mi się samemu pokierować leczeniem – ostatecznie nikomu poza mną nie może się ono powieść.«</p>

<p>Rilke, otaczając się »niezliczonymi książkami«, prawie każdego tygodnia słał do Morisse’a nowe zamówienia, jako że wciąż z zachłanną ciekawością śledził rozwój współczesnej literatury francuskiej. Swym przyjaciołom nie tylko polecał tytuły, które wzbudziły jego szczególne zainteresowanie, lecz przesyłał nawet ich egzemplarze – wśród rekomendowanych książek znalazły się <em>Bella</em> Giraudoux, <em>Paulina 1880</em> Jouve czy też <em>Le navire aveugle</em>, powieść Jeana Barreyre, którą uważał za swe odkrycie. Każdego dnia świętował rocznicę pobytu w Paryżu – napisał w lutym do Wernera Reinharta; obrazy, jakie przywoływał z pamięci na »pusty <em>écran</em>« swej egzystencji w Valmont, przedstawiały najbardziej podziwianych paryskich znajomych – Jeana Cassou, Supervielle’a oraz Jaloux; z wszystkimi wymieniał serdeczne w treści listy. Szczególnie zależało mu na tym, by nie uszło jego uwagi żadne z nowych dzieł Paula Valéry; zachęcał też Kippenberga, aby został wyłącznym niemieckim wydawcą utworów francuskiego poety.</p>

<p>Literatura francuska była dla Rilkego niewyczerpanym źródłem podziwu i zachwytu. Własne wiersze w tym języku, pisane w przypływie inspiracji, uważał za skromny trybut nowicjusza nie tylko dla swej przybranej ojczyzny, lecz również dla »Francji i niezrównanego Paryża, który dla mojego rozwoju tudzież w mej pamięci oznaczał cały świat«. Otrzymawszy w marcu odbitki tomu <em>Vergers</em>, w pełni zaaprobował ostateczny wybór, jakiego dokonała Merline z nazbyt obszernego manuskryptu, pozostawionego jej przez poetę. Niektóre spośród na poły zapomnianych utworów sprawiły mu miłą niespodziankę, chętnie też przystał na publikację kilku »Czterowierszy walijskich« na łamach <em>Revue de Genève</em>. W Paryżu drukowano w tym czasie odbitki korektorskie przekładu <em>Maltego</em>; kiedy poeta dowiedział się, iż Betz przygotowuje numer specjalny czasopisma <em>Cahiers du mois</em>, zatytułowany »Reconnaissance à Rilke«, ochoczo służył mu pomocą, podając między innymi szczegóły własnej biografii; przesłał nawet kolejny wybór wierszy w języku francuskim, utrwalonych w <em>carnet de poche</em>, a także skontaktował go z Insel Verlag w sprawie udostępnienia archiwum wydawnictwa, zawierającego krytyczne recenzje jego książek – było to godne uwagi odstępstwo Rilkego, który zawsze unikał jakiegokolwiek rozgłosu i z pewnością nie zgodziłby się na współpracę przy podobnym przedsięwzięciu w Niemczech.</p>

<p>Wszelako nie tylko Francja przykuwała uwagę poety »uwięzionego« w Valmont. Także we Włoszech doceniał wybitne osiągnięcia nie tylko na polu literatury, jakim była liryczna poezja Ungarettiego, lecz również nowe prądy w życiu politycznym, których egzemplifikację stanowiła »godna podziwu mowa« Mussoliniego. Kiedy pewna Włoszka, poznawszy jego – dość zaskakującą – opinię, zaoponowała, wyjaśniając, iż jej zdaniem Duce nie jest bynajmniej człowiekiem godnym podziwu, ona sama zaś czuje odrazę do przemocy reżimu, a wolność uważa za <em>conditio sine qua non</em> cywilizowanego kraju, Rilke słał do niej obszerne listy, w których utrzymywał, iż nadmiar wolności jest chorobą świata; ludzkość, tak jak przyroda, potrzebuje porządku, który do pewnego stopnia musi być utrzymywany siłą. Poeta przyznawał, że niewiele rozumie z polityki, niemniej jednak wydawało mu się, iż – podobnie jak w poezji – także w tej dziedzinie filantropijne intencje nie na wiele się zdadzą. Być może jego obecny stan ma wpływ na wypowiadane przez niego poglądy, iż niezbędne jest zaprowadzenie reżimu oraz stosowanie <em>remedium</em>, które wymaga podporządkowania się władzy i użycia siły, przy jednoczesnym ograniczeniu wolności. W każdym razie Italia roku&nbsp;1926 pokazuje swą moc i dobrą wolę, w przeciwieństwie do sąsiednich krajów, pogrążonych w zamęcie. W Niemczech, począwszy od roku&nbsp;1870 można było obserwować zatrważające niebezpieczeństwo, jakie niesie ze sobą nacjonalizm; jednakże abstrakcyjne idee »internacjonalizmu« i »człowieczeństwa« są nie mniej niebezpieczne dla zdrowia Europy.</p>

<p>O wiele bardziej pouczające aniżeli owe dywagacje o polityce (Rilke na poparcie swych wywodów przytaczał opinie wyrażane w artykułach Gonzague’a de Reynold oraz Valéry’ego Larbaud) były wypowiedzi na temat jego własnej teorii poetyckiej, w których wysnuwał wątpliwe i sporne analogie. Co prawda podziwiał takich autorów jak Romain Rolland – pisał Rilke – niemniej nie mógłby popierać żadnych form propagowania jakichkolwiek idei w sztuce. »Poezja, która <em>stawia sobie za cel</em> pocieszać, czy też pomagać, lub wspierać jakiekolwiek szlachetne przekonanie, byłaby rodzajem słabości&nbsp;… rzeczą decydującą nie jest jakaś dobroczynna czy miłosierna intencja, lecz posłuszeństwo autorytatywnemu dyktatowi, który nie <em>pragnie</em> ani dobra ni zła (o którym wiemy tak niewiele), lecz zwyczajnie nakazuje nam wyrazić nasze uczucia, nasze idee, wszelkie uniesienia naszego istnienia, zgodnie ze wzniosłym porządkiem, który tak bardzo nas przewyższa, iż na zawsze pozostanie poza granicami naszego pojmowania.« Rilke zawsze uważał, iż poeta winien poddawać się owym nakazom niezgłębionego wyższego porządku; obecnie jednak jego organizm trapiły zbyt bolesne dolegliwości, by mógł spełnić to zadanie. »Moje plany&nbsp;… znajdują się wciąż w stadium larwalnym, jeśli zatem pewnego dnia miałby się z poczwarki rozwinąć motyl, czy naprawdę za nim podążę?«</p>

<p>Leczenie, w trakcie którego Haemmerli poszukiwał skuteczniejszych metod i medykamentów, trwało pełne trzy miesiące, nie przynosząc jednak wyraźnej poprawy zdrowia poety, wyjąwszy stan jamy ustnej. Sumy przesyłane przez Kippenberga i Reinharta pokrywały co prawda koszty wydłużonego pobytu w tej »absurdalnie drogiej« klinice, niemniej wysokie rachunki przyczyniały Rilkemu wiele troski, nawet jeśli w swych listach próbował często rozproszyć ją poczuciem humoru. »Siedząc pośród ciszy uzdrowiska, można usłyszeć, jak ta szatańska instytucja przeżuwa pieniądze&nbsp;… Często zapytuję siebie, czy jakikolwiek organizm może odnieść pożytek z tego, co działa wyniszczająco na tak wrażliwy organ, jakim jest portfel&nbsp;…« Brak widocznych postępów w leczeniu deprymował poetę; na domiar utrapień wszystko wskazywało na to, iż będzie musiał pozostać w klinice na okres Wielkanocy, spędziwszy tam już trzykrotnie Święta Bożego Narodzenia w poprzednich latach – zakończenie tej »długiej powieści mojego życia (lub też jego interludium)«, noszącej tytuł Valmont, wciąż pokrywała tajemnica. Wszelako w jego listach, pisanych do przyjaciół i znajomych – wyjąwszy te adresowane do Nanny Wunderly – pobrzmiewał jedynie ton pełen melancholii i zgody na ów dokuczliwy los, dla którego znajdował też często niefrasobliwe słowa.</p>

<p>Rilke unikał zazwyczaj towarzystwa »egzotycznych milionerów«, jacy przeważnie gościli w sanatorium, niemniej spotkał tam kilkoro pacjentów, z którymi chętnie spędzał czas, jako że podzielali jego zainteresowania. W marcu zawitała w Valmont Lalli Horstmann, młoda przyjaciółka Marianne Mitford, którą ostatni raz widział poeta w Berlinie lat wojny; jej obecność sprawiła mu niezwykłą przyjemność, »pierwszą prawdziwą radość od miesięcy«, jak napisał na bilecie, przesłanym jej wraz z pojedynczą różą. Rilke służył jej pomocą i radą »jako Szwajcar od lat siedmiu«, przesyłał książki, a kiedy tylko poczuła się lepiej, spędzał niedzielne wieczory w jej pokoju – jednym z niewielu, w których można było się cieszyć ciepłem kominka, przynoszącym ukojenie, jakiego brakowało mu od czasu pobytu na zamku Berg. Podobnie jak Elya Nevar oraz wiele innych kobiet, Lalli była uważnym i ochoczym słuchaczem jego rozwlekłych, pełnych wspomnień monologów, nadto zaś uczniem, żądnym jego refleksji o literaturze, w szczególności francuskiej. Nie uszło jej uwagi przygnębienie poety, była wszakże zdumiona, iż nie wspominał w ogóle o własnym fizycznym cierpieniu. »Śmiał się chętnie, dostrzegał zabawną stronę ludzkich charakterów i zdarzeń, unikał też wszystkiego, co mogłoby sprawić przykrość.«</p>

<p>W okresie Wielkanocy złagodzono jego kurację, toteż mógł wieść »mniej więcej normalne życie«. Co prawda Haemmerli nie był jeszcze skłonny zakończyć leczenie, niemniej Rilke mógł już urządzać wycieczki do Montreux i Vevey. Ta zmiana otoczenia, wraz z nadejściem wiosny zainspirowały go do napisania kilku »wielkanocnych jajek« – czterowierszy w języku francuskim, które rozesłał do Lalli, Merline oraz paryskich przyjaciół, jako »dowód niewinności mojej francuskiej twórczości«. Nanny Wunderly otrzymała wiersz »Le Christ ressuscité«:</p>

<p>Comment rester avec ce corps, comme un grain</p>

<p>blessé afin qu’il repousse,</p>

<p>dans ce tertre d’impatience tout plein</p>

<p>sous la printanière secousse?</p>

<p>Comment isoler ce cœur végétal</p>

<p>de l’environnante Nature</p>

<p>qui professe que nul n’arrête le mal</p>

<p>à moins que qu’il le transfigure.</p>

<p>Mogło by się wydawać, iż wreszcie pojawiły się oznaki poprawy. Lecz kilka dni później w liście do Nanny Wunderly Rilke wyznał, że wcale nie czuje się lepiej, ba, nawet gorzej niż w dniu przyjazdu do Valmont, »mój stan nie pozwala mi żyć na wolności«. Całą swą nadzieję pokładał w jej zapowiedzianych odwiedzinach – tylko ona, poprzez swe rady i wsparcie, mogła służyć mu pomocą. Jako że Haemmerli miał wyjechać na jakiś czas, Rilke postanowił przeprowadzić się do pobliskiego Hotel Victoria w Glion, mieszczącym się w sąsiadującym z kliniką budynku, w którym pobierano zwykłe opłaty hotelowe. »Niczym dziecko, które chwiejnym krokiem dotarło do najbliższego stołka, zobaczę, czy będę w stanie sam sobie poradzić, czy też muszę powrócić na mój bezpieczny fotel dziadka.«</p>

<p>Haemmerli przypuszczalnie nie miał nic przeciwko temu, gdyż sądził, iż dzięki ożywionym zainteresowaniom i kontaktom poeta oderwie się od chorobliwej introspekcji, ku której się skłaniał, a która uniemożliwiała mu powrót do zdrowia. Przez cały kwiecień i maj Rilke pozostawał nadal pacjentem kliniki, niemniej mógł cieszyć się większą swobodą, co zresztą napawało go uczuciem zadowolenia. W czasie tygodniowego pobytu Nikê w Glion wybierali się razem na wycieczki do Sierre i Vevey, gdzie Rainer zakupił do swego gabinetu w Muzot stół oraz krzesło w stylu Ludwika XIV., a także nabył dwa drewniane, barwne lichtarze z myślą o wystroju kapliczki św.&nbsp;Anny, w której pod bacznym okiem Jeanne de Sépibus zakończono właśnie prace renowacyjne.</p>

<p>Uwagę poety pochłaniał obecnie Muzot – zamkowa wieża oraz ogród. Przebywając wraz z Nikê w Sierre, zlecił naprawę kominka, którego wadliwy stan stwarzał poważne niebezpieczeństwo pożaru; w maju zaś, z okazji pewnej wizyty, obmyślił nowe ukształtowanie zapuszczonego ogrodu, korzystając przy tym z nieocenionych rad Antoinette de Bonstetten, młodej pielęgniarki interesującej się ogrodnictwem. O jej rodzinie opowiadał Rilkemu jeszcze przed wyjazdem z Monachium szwajcarski uczony Gustav Schneeli; z początkiem roku&nbsp;1924, dowiedziawszy się o zainteresowaniu Antoinette jego poetyckim dziełem, przesłał jej egzemplarze Elegii i Sonetów. Od tego czasu oboje wymieniali listy, niemniej do ich pierwszego spotkania doszło dopiero wówczas, kiedy Rilke prosił ją, by odwiedziła »więźnia Valmont«. Z radością zasięgał jej rady przy projektowaniu ogrodu, kiedy gościła u niego w każdy piątek, po skończeniu pracy w Genewie. To dzięki niej poetą owładnęło uczucie, iż rozpoczyna nowe życie w Muzot – »ces quelques parterres vagues se repenseront, comme dirait Valéry«; ich nowe rozplanowanie ożywi zamkową wieżę, którą wskutek przygnębienia oraz długiej nieobecności gospodarza napełniła posępna atmosfera. Listy, jakie Rilke słał do niej oczekując na kolejne spotkanie – pisane pełną wdzięku francuszczyzną, nierzadko dorównujące swym stylem listom w języku niemieckim – świadczą o dobroczynnym wpływie owej znajomości na jego usposobienie; pozwalają również sądzić, iż poeta potrafił zapomnieć na chwilę o dręczącym go niepokoju.</p>

<p>Rilke wielekroć wyjeżdżał do Lozanny, gdzie miał okazję zasiąść do obiadu w towarzystwie Edmonda Jaloux i jego żony – odżyły wówczas echa pobytu w Paryżu. W Montreux gościł na herbacie u Madame Revilliod, »une compatriote«, była bowiem córką podziwianego prezydenta Masaryka; przed wyjazdem Lalli Horstmann spędził z nią dzień w Vevey. Przypadkowe spotkania obudziły wspomnienia odległej przeszłości. Z ust Poula Bjerre, szwedzkiego neurologa, którego ostatni raz widział razem z Lou w Monachium jeszcze przed wybuchem wojny, poeta dowiedział się o niedawnej śmierci Ellen Key; jej ostatnie dni przypominały »koniec życia Balzaka, w nie mniejszym stopniu niż śmierć Rodina« – napisał do Nanny Wunderly – »życie, jakże pełne jest niebezpieczeństw, jak bezlitosne aż do ostatnich chwil«. W Vevey spotkał Augusta i Selmę von der Heydtów, u których przebywał w gościnie w Elberfeld, w trakcie swej podróży z odczytami dwadzieścia lat wcześniej. Mimo iż jego wyjazdy dzieliły zawsze okresy odpoczynku, Rainer czuł się nimi zmęczony. Lalli spostrzegła, jak pewnego razu w drodze powrotnej, zamknąwszy oczy, zwiesił głowę w jej obecności. W towarzystwie osób, których nie znał zbyt dobrze, przez swe dolegliwości w jamie ustnej czuł się zakłopotany, ba, »onieśmielony«. Niemniej jednak wydaje się, iż był zdecydowany wydostać się z owej »nierzeczywistej sfery« Valmont, miast przesiadywać tam, narażając się na rujnujące wydatki, w ułudnej nadziei, że pewnego dnia »ten dobry Haemmerli wejdzie do pokoju i powie: teraz już <em>wiem</em>, co należy uczynić, by uwolnić Pana od tych długotrwałych i dokuczliwych cierpień«.</p>

<p>W istocie Haemmerli nie potrafił w żaden sposób mu pomóc, zatem przebywanie w klinice nie miało już sensu. W ostatnim dniu maja Rilke przekroczył próg wolności, wciąż jednak przytłoczony ciężarem swych niewyjaśnionych dolegliwości. Wydawało się, iż całą długą zimę trudził się na próżno, próbując jedynie przywyknąć do »jednego z tych pokojów, które z pozoru należą do ciebie, w rzeczywistości wszakże wciąż pozostają niczyje«. Niemniej, – jak zwierzał się w liście do Reinharta – przynajmniej zaczerpnął sił, by znieść świadomość nieuchronności swego stanu, a nawet, jeśli to możliwe, zignorować go. Hotel Bellevue w Sierre służył mu przez pewien czas za schronienie, zanim mógł wprowadzić się na powrót do Muzot. Naprawa komina wymagała odnowienia całej ściany w jego gabinecie, a przy codziennych wizytach nie obeszło się bez niekończących się dyskusji i przemyśleń dotyczących sposobu jej odmalowania (»młody, inteligentny malarz« mógł być wdzięczny, iż nikt go nie nadzorował przy pracy, przerywanej co chwila, kiedy go częstowano cygarem i wdawano się w rozmowę). Rilke z przyjemnością rozmyślał o projektach przekształcenia ogrodu, sporządzonych przez Antoinette de Bonstetten, które zamierzano zrealizować na jesieni; tymczasem mógł rozkoszować się wspaniałością swych róż, których obfitość – szczególnie ognistoczerwonej <em>églantine</em> – wynagradzała poecie stratę uschłej wierzby, jaką zasadzono na pamiątkę wizyty Valéry’ego.</p>

<p>Gente églantine,</p>

<p>couple simple et fine</p>

<p>que personne n’a remplie de pétales</p>

<p>pour qu’elle reste égale</p>

<p>à son origine&nbsp;…</p>

<p>Zajmowanie się sprawami domu i ogrodu było czymś wielce pożądanym dla człowieka, próbującego zignorować swą chorobę. Henri Gaspoz, który – będąc wówczas chłopcem – od pierwszych dni pobytu Rilkego w Muzot biegał po sprawunki i pomagał mu w pracach domowych, z wdzięcznością wspomina poetę, zatroskanego o jego przyszłość. Dzięki wstawiennictwu Rilkego u Wernera Reinharta oraz Henry’ego Détraz, właściciela zakładów produkcji aluminium w pobliskim Chippis, gdzie Gaspoz zatrudniony był jako pracownik niewykwalifikowany, otwarła się przed nim możliwość podjęcia studiów; po ich ukończeniu powrócił do firmy i rozpoczął karierę jako inżynier. Poczucie ulgi, jakiej doznał opuściwszy Valmont, znalazło również wyraz w twórczości poetyckiej – powstały wówczas nie tylko dalsze wiersze w języku francuskim, zrodzone pod wrażeniem walijskiego lata, lecz także nowa Elegia, której bezpośrednią inspiracją była świeża znajomość, jaką poeta nawiązał w ciągu ostatnich miesięcy.</p>

<p>Z okazji swych pięćdziesiątych urodzin Rilke otrzymał list z powinszowaniami od przebywającego wówczas w Niemczech Leonida Pasternaka. Odpisując nań, chwalił kilka poruszających wierszy, autorstwa syna Leonida, Borysa, które przeczytał w przekładach na francuski, zamieszczonych na łamach <em>Commerce</em> Valéry’ego. Mieszkający w Moskwie Borys, dowiedziawszy się, iż jego utwory zna i ceni sobie człowiek, którego uważał za największego z żyjących poetów europejskich, doznał jakby »elektrycznego spięcia w duszy«. W liście adresowanym do Rilkego, przesłanym za pośrednictwem ojca (w owym czasie nie dostarczano poczty bezpośrednio ze Związku Radzieckiego do Szwajcarii), Borys wyznał, że poczuł się »jak nowonarodzony«; wydawało mu się też zrządzeniem losu, iż właśnie w owym dniu, w którym usłyszał pochwały poety dla swej twórczości, dotarł do niego wiersz, »tak prawdziwy i szczery, jak nikt z nas dziś w ZSRR nie potrafi pisać«. Wyszedł on spod pióra Maryny Cwietajewej, żyjącej na emigracji w Paryżu, która żywiła dla Rilkego równie głęboki podziw co Pasternak. Ośmielił się on prosić poetę, by przesłał jej któreś ze swych ostatnich dzieł, na przykład <em>Elegie Duinejskie</em>; odpowiedź w takiej formie uspokoiłaby go i dałaby pewność, iż jego list nie był dowodem arogancji wobec życzliwości artysty, który na zawsze pozostanie dla niego »objawieniem«. Kiedy ów list nadszedł z początkiem maja do Valmont, Rilke poczuł się poruszony jakby »powiewem uderzających skrzydeł«. Powodowany uczuciem sympatii dla tych dwojga młodych poetów, niezwłocznie napisał do Maryny, wyrażając żal, iż nie spotkał jej w trakcie swego pobytu w Paryżu. Do listu dołączył żarliwą odpowiedź dla Borysa, nadto egzemplarze Elegii i Sonetów, opatrzone dedykacją:</p>

<p>Dotykamy się. Czymże? Uderzeniem skrzydeł,</p>

<p>dotykamy się wzajem skroś dali bezkresnej.</p>

<p><em>Jeden</em> tylko poeta istnieje – ten, który go w sobie niesie,</p>

<p>wychodzi czasem naprzeciw <em>temu</em>, co go niegdyś dźwigał.</p>

<p>Dla Maryny Cwietajewej Rilke był »ucieleśnieniem poezji«; jej odpowiedź, przesłana z wybrzeża Wandei, stanowiła dytyramb miłości – »gdyż Ty jesteś <em>mocą</em>, najbardziej niezwykłą«, ona zaś spoglądała na niego niczym na »górę, co mnie strzeże«. Zanim jeszcze Rilke otrzymał od niej dwa tomy wierszy, towarzyszyło mu uczucie, iż poetka była już »naznaczona na mojej wewnętrznej mapie« – jak wyznał w liście z 10&nbsp;maja – »gdzieś pomiędzy Mokwą a Toledo stworzyłem przestrzeń dla Twojego oceanu«. Ta nieznajoma pociągała go równie silnie co Benvenuta, tym razem jednak napełniła go głęboka ufność, że poznał równą sobie artystkę, która – odpowiadając na jego wyznania – pragnie jedynie przelewać na papier swe myśli i uczucia, czego nie mógł oczekiwać od Magdy von Hattingberg. W Elegii jej dedykowanej, którą spisał w pierwszych dniach pobytu w Sierre, sławił pokrewieństwo ich poezji oraz jedność uwielbienia i lamentacji, jaką kryje w sobie powołanie poety (tudzież kochanków):</p>

<p>O straty wszechświata, Maryno, spadające gwiazdy!</p>

<p>Nie pomnożymy go, dokądkolwiek byśmy się rzucili,</p>

<p>ku jakiej gwieździe! W całości już wszystko na zawsze zliczone.</p>

<p>Tak więc, kto pada, nie zmniejsza tej świętej liczby.</p>

<p>Każdy zrezygnowany upadek wraca do początku i leczy się. Czyżby</p>

<p>wszystko było grą, zamianą tego samego, przerzutem,</p>

<p>nigdzie imienia, i ledwo gdzieś potajemnie wygrana?</p>

<p>Fale, Maryno, my morza! Głębie, Maryno, my nieba.</p>

<p>Ziemia, Maryno, my ziemia, my wiosna po stokroć, jak skowronki,</p>

<p>które wybuchający śpiew w niewidzialność rzuca</p>

<p>………………………………………………………</p>

<p>Chwała, miłości, strwoń nas razem z pochwałą.</p>

<p>Nic nie należy do nas.</p>

<p>………………………………………………………</p>

<p>Nauczyli się wcześnie bogowie</p>

<p>szydzić z nieszczęsnych połów. My wciągnięci w krążenie</p>

<p>zaokrągliliśmy się do pełni jak szyba księżyca.</p>

<p>Także w dniach ubywania, także w tygodniach odmiany</p>

<p>nikt nam nigdy nie pomógł do pełnobytu, prócz własnej,</p>

<p>własnej samotnej przechadzki nad krajobrazem bezsennym.</p>

<p>Ich krótkotrwała korespondencja została trafnie przyrównana do rozmowy »spiskowców, wspólników, wtajemniczonych w sekrety nieznane otoczeniu«; każde widziało w drugim poetę, pokrewnego duchem i równego siłą artystycznej wyobraźni. »Na wyspie, będącej miejscem naszych narodzin – wszyscy są nam podobni« – napisała Maryna do Borysa Pasternaka. Słuszność osądu Rilkego, który zaraz poznał się na jej geniuszu, miała potwierdzić opinia potomności. Stan poety wszakże nie pozwalał mu odpowiedzieć rzeką listów, jaka wcześniej z pewnością popłynęłaby spod jego pióra pod urokiem takiego związku. Zbyt wiele sił kosztowało go podjęcie w korespondencji przytłaczającego stylu listów Maryny, prawie surrealistycznej gry słów, którą umożliwiała jej zadziwiająca wprost biegłość we władaniu językiem niemieckim. Powróciwszy do Muzot, po nagłym przypływie inspiracji, z której zrodziła się Elegia, Rilke potrzebował spokoju i łagodności w życiu, sączącym się – w jego odczuciu – nieubłaganie z coraz większą powolnością; tęsknił za swobodą wyznań czynionych Nanny Wunderly (której jednak ani słowem wspomniał o Cwietajewej), sprawiającą zadowolenie pracą nad ukończeniem przekładu <em>Narcisse</em> Valéry’ego oraz tworzeniem krótkich wierszy, pragnął przyjemnego wypoczynku, którego mógł zażywać w czasie spaceru w towarzystwie Jeanne de Sépibus, czy też wizyty wraz z Détrazem w fabryce w Chippis.</p>

<p>Swe wcześniejsze utwory w języku francuskim poeta zebrał w odręcznie zapisanym tomiku, zatytułowanym »Tendres impôts à la France«. Niektóre z nich włączył do ostatecznej redakcji zbioru <em>Vergers</em>, natomiast wiersze powstałe w późniejszym okresie wpisał do manuskryptu »Exercices et évidences« – część z nich znalazła się w tomie <em>Les Roses</em>, który Rilke przygotowywał do druku jako oddzielną publikację, część zaś w zbiorze <em>Les Fenêtres</em>, stanowiącym cykl wariacji na temat okien, który – ozdobiony rycinami Merline – próbował wydać w Paryżu. W międzyczasie ukazał się tomik <em>Vergers, suivis des Quatrains valaisans</em>; poeta z przyjemnością rozsyłał jego egzemplarze, opatrzone jak zawsze starannymi dedykacjami. Otrzymali je między innymi Valéry, Gide, Jean Cassou oraz Jules Supervielle – »admirable poète que j’aime« – w szczególności zaś Jeanne de Sépibus, by mogła »nieodwołalnie objąć w posiadanie swe <em>pied–à–terre</em> w tym sadzie, który stał się teraz własnością ogółu«; w ofiarowanym jej egzemplarzu cykl <em>Czterowierszy</em> poprzedzało kilka dodatkowych wersów. Valéry wyraził w liście swój zachwyt nad »zadziwiająco subtelnym, osobliwym charakterem dźwięków Pańskiej francuszczyzny« oraz zadowolenie, jakiego doznał na wieść o przekładzie swego wiersza »Narcisse« – »niewiarygodne to dla mnie szczęście, że Pan i ja żyjemy współcześnie, w tym piekielnym stuleciu«. Gide natomiast w twórczości Rilkego w języku francuskim odkrył »nową radość, w swoim rodzaju nieco odmienną i być może jeszcze rzadszą, delikatniejszą, subtelniejszą«.</p>

<p>Mimo przyjemności, jaką sprawiała poecie owa twórczość literacka, pozostała ona jedynie niejako fasadą, która skrywała przed oczami przyjaciół nękającą go chorobę, nie pozwalała mu wszakże o niej zapomnieć. Jest rzeczą znamienną, iż Rilke znów szukał pomocy sekretarki. Stawał się też coraz bardziej niespokojny, wyglądał towarzystwa ludzi i pragnął zmiany otoczenia. W lipcu w Ragaz miała zawitać księżna Marie, toteż Rilke zamierzał udać się tam na spotkanie. Z dnia na dzień odkładał jednak termin wyjazdu, głównie z powodu zmiennego stanu zdrowia; w lipcu zaś nadarzyła się sposobność przebywania w towarzystwie młodych i uroczych gości, którzy budzili echa niedawnego pobytu poety w Paryżu – odwiedzin tych, jak wyznał Nanny Wunderly, nie chciał ominąć.</p>

<p>Z okazji swych pięćdziesiątych urodzin Rilke otrzymał telegram od Elisabeth Bergner; jako że pragnął podziękować za życzenia, zadał sobie niemało trudu, by zdobyć jej adres. Dowiedziawszy się o chorobie poety, Elisabeth postanowiła odwiedzić go w trakcie swych wakacyjnych podróży; 13&nbsp;lipca zawitała w Muzot wraz z towarzyszącą jej Violą Bosshardt. Miały zabawić w gościnie jedynie godzinę lub dwie – pozostały do rana, słuchając swego gospodarza recytującego przez całą noc jeden wiersz za drugim. Mimo nalegań Elisabeth, Rilke nie chciał odpocząć; nie przestawał oczarowywać jej swą poezją, podczas gdy Viola, leżąc na sofie, zapadła w głęboki sen. Nazajutrz, tuż przed ich odjazdem, zapytał niespodziewanie o jej ulubiony owoc; »wiedziałem« – rzekł usłyszawszy w odpowiedzi słowo »wiśnia«. Zaraz też zaprowadził przyjaciółki do ogrodu i pokazał im młode drzewko wiśni przygotowane do zasadzenia w wydrążonym w ziemi dołku. Miało ono przypominać o dniu ich wizyty. Mniej więcej w tym samym czasie Rilke dowiedział się od Dory von der Mühll, iż Jenny de Margerie wyjechała wraz ze swymi dwoma nastoletnimi synami z Berlina na wakacje do Lozanny. Nie zwlekając, napisał do Jenny, iż wprawdzie wybiera się właśnie do Ragaz, gotów jest jednak odłożyć termin wyjazdu, jeśliby mogli spędzić razem jeden dzień. Jenny należała do nielicznych wielbicieli poety, jakich spotkał przed rokiem w Paryżu, znających jego wcześniejsze utwory – egzemplarz <em>Księgi godzin</em> był już wówczas cennym woluminem w kolekcji; wizyta, jaką 17&nbsp;lipca złożyła w Muzot, miała bardziej formalny charakter aniżeli odwiedziny Elisabeth Bergner, niemniej równie mocno zapadła jej w pamięć. W słowach Rilkego przebijała tak bezmierna tęsknota za Paryżem, iż Jenny odjeżdżała z myślą, by oddać mu później do dyspozycji swe paryskie mieszkanie, które stało puste do czasu, nim jej mąż zakończy służbę w Berlinie.</p>

<p>Jego »tristes maux« wciąż go nie opuszczały – Rilke wyznał w liście do Nanny Wunderly, pisanym w Sierre, w oczekiwaniu na pociąg, którym podróżowała Jenny de Margerie. Donosił jej również, iż za dwa dni wyruszy wreszcie w drogę przez Zurych do Ragaz. Starania poety, by móc spędzać czas w takim towarzystwie, podczas gdy w Ragaz, pośród kojącej atmosfery uzdrowiska, niecierpliwie czekała na niego księżna, świadczą o przejmującym go uczuciu, iż powinien korzystać z każdej chwili, jaką życie mu ofiarowuje, pozwalając rozkoszować się młodością i urodą.</p>

<p>Kiedy Rilke zawitał w Hotel Hof–Ragaz, pobyt księżnej Marie dobiegał już końca. Ciężki atak bronchitu źle wpłynął na jej samopoczucie. Przez pierwszy tydzień poeta poświęcał jej całą swą uwagę, »godziny pełne uroku, kiedy w każdej chwili mogliśmy odczuć, jak bardzo ich potrzebowaliśmy«. 27&nbsp;lipca księżna opuściła Ragaz, uzgodniwszy, iż oboje spotkają się z końcem roku w Paryżu. Rilke zajął się poważnie swą kuracją, którą zaniedbywał podczas wcześniejszych wizyt w uzdrowisku; każdego dnia sumiennie brał kąpiele termiczne. Woda, czysta i niezwykle nasycona, wydawała się mieć wyjątkowo dobroczynny wpływ na jego zdrowie; dlatego też poeta zdecydował pozostać znacznie dłużej aniżeli wcześniej zamierzał, w nadziei, iż lecznicza moc kąpieli sprawi mu ulgę w cierpieniu.</p>

<p>Rilke nie tęsknił w owym czasie za swą samotnością; podobnie jak w trakcie pobytu w Paryżu chętnie spędzał czas w towarzystwie. Jakkolwiek w sierpniu, wraz z nastaniem dżdżystej pogody, grono gości zaczęło się przerzedzać, niemniej spotykał wielu interesujących ludzi – zamożnych Szwajcarów, których już znał osobiście lub ze słyszenia, Austriaków, Niemców, Holendrów oraz Belgów. Goszcząc w Ragaz przeważnie wraz z rodzinami, z prawdziwą przyjemnością nawiązywali oni znajomość z wybitnym poetą, który z tak szczerą ochotą podejmował rozmowę, recytował swe utwory, z równą łatwością układał dla nich wiersze zarówno po francusku, jak i niemiecku, oraz wręczał im egzemplarze zbioru <em>Vergers</em> czy też francuskiego wydania <em>Maltego</em>, opatrzone uroczymi dedykacjami. Rilke przywiózł do Ragaz swój przekład wiersza »Narcisse«, którym zachwyciła się księżna, wysłuchawszy go w trakcie spotkania z poetą. Zapoznała się z nim również Nanny Wunderly, przybywszy w pierwszym tygodniu sierpnia, jako że przedkładała łagodny klimat okolic Ragaz nad chłód panujący w Pontresina, przykrytej pierwszym śniegiem. Hotelową dorożką urządzali wspólne wycieczki po pobliskim Graubünden; raz jeszcze zwiedzili ogrody Schloss Bothmar w Malans, a także złożyli swą pierwszą wizytę w Schloss Salenegg w Maienfeld, dawnej siedzibie rodu von Salis. W Ragaz zatrzymała się na krótko także Ewa Cassirer, której poeta nie widział od dnia wybuchu wojny; również ona wysłuchała przekładu »Narcisse«.</p>

<p>Nanny Wunderly odniosła wrażenie, iż Rilke zdołał wypocząć, był bowiem wesół i pełen werwy. Owa »vie au ralenti« – jak oceniał ją przywołując wspomnienia – wielce go pociągała, chociażby ze względu na towarzystwo młodych przyjaciół. Spotkawszy Beppy Veder, dwudziestopięcioletnią obiecującą śpiewaczkę, która – studiując w Bazylei – odwiedziła rodziców, przybyłych z Holandii i mieszkających w pobliskim Quellenhof Hotel, poeta poczuł się »bogaty nową radością«; nie mógł też oprzeć się pokusie, by przesłać jej otrzymane właśnie odbitki swych nowych wierszy, które miały ukazać się w najnowszym wydaniu <em>Insel–Almanach</em>. Nawet jeśli nie potrafiła ona docenić w pełni tych poezji, »nawet jeśli&nbsp;… każdy przedmiot mojej wewnętrznej gorliwości wydał się Panu obcy, to jednak proszę, by Pan pozostawił to, co złożył w moje ręce przy naszym pierwszym spotkaniu, <em>zanim</em> jeszcze padło jakiekolwiek słowo – bezgranicznie radosną ufność w Pańskie życie&nbsp;…« Dzięki jej obecności – napisał Rilke po wyjeździe Beppy – ci, którzy mieli zaszczyt spotkać ją w Ragaz, doznawali »zawsze niezmąconej radości«.</p>

<p>Już pierwszy raz podając mi swą dłoń</p>

<p>ofiarowałaś w moje ręce siebie samą –</p>

<p>tak pierwszych drgnień organów słysząc ton,</p>

<p>rozpoznasz pieśń, wznoszącą się, niepowstrzymaną.</p>

<p>Pieśń całą, jej ofiarę, tryumf i przemianę.</p>

<p>(Jakże odczułem wtem oczekiwania czas miniony!)</p>

<p>I jak potężne pierwsze jej akordy</p>

<p>przerosły słuch mój i nasłuchiwanie.</p>

<p>W trakcie pobytu w Ragaz zachwyciła go również »czarująca belgijska dziewczynka, śliczne dziecko« – jak napisał do Nanny Wunderly przed jej przyjazdem. Nigdy jeszcze nie widział takiej doskonałości urody, nieomal przerażającej, jeśli się pomyśli, jak szybko musi ona zblaknąć. »Tak piękna, tak znakomita w swych ruchach, tak zrównoważona, tak inteligentna.« Chociaż poeta zwykle czuł się skrępowany w obecności dzieci, niemniej był urzeczony małą Reine – »czy można by nazywać ją Se–reine?« – sześcioletnią dziewczynką, która pewnego dnia spojrzała nań figlarnym wzrokiem i rzekła: »Wyglądasz jak jednorożec«. (Zadziwiająco prorocze słowa – pomyślał Jaloux, dowiedziawszy się o tym nieco później – »to cały Rilke – fizycznie i moralnie, jednorożec«. Także sam Rilke musiał sobie przypominać wersy <em>Nowych poezji</em>, skreślone dwadzieścia lat wcześniej, w których przywoływał owo »nie z tego świata&nbsp;… białe stworzenie«, »Rzecz jednak żadna wejrzeń nie pochłania: / przestwór obrazem świecił im odbitym&nbsp;…«).</p>

<p>Poeta pozostał w Ragaz do końca sierpnia, gdyż nie był skłonny opuszczać otoczenia, w którym zapomniał na chwilę o nękającej go chorobie i poczuł inspirację do napisania pokaźnej liczby wierszy. Były to w większości utwory okolicznościowe, utrwalone po francusku, jednakże znalazły się wśród nich także dwa dłuższe wiersze, które świadczą o nieprzebrzmiałym poetyckim mistrzostwie Rilkego w twórczości w języku ojczystym – są to »Wierzba w Salenegg« (»Die Weide von Salenegg«) oraz strofy zainspirowane ostatnim wersem utworu hrabiego Lanckorońskiego:</p>

<p><em>»To nie rozumu ani żarliwości nam w nadmiarze«:</em></p>

<p>lecz jedno drugim wciąż wzbogacać w ich bezmiarze</p>

<p>jest naszym przeznaczeniem; kilku zaś wybranych,</p>

<p>by w walce tej osiągnąć rzecz najczystszą&nbsp;…</p>

<p>……………………………………………………</p>

<p>I we śnie nawet wciąż są niczym czuwający –</p>

<p>to z marzeń, z życia, śmiechu, z chwil od łez błyszczących</p>

<p>powstaje sens&nbsp;… A jeśli nimi to zawładnąć zdoła,</p>

<p>przed Śmiercią i przed Życiem klękną w uwielbieniu –</p>

<p>tak nowa miara dana światu i stworzeniu</p>

<p>tym znakiem prostym ich wpół–zgiętych kolan!</p>

<p>W wierszu tym – podobnie jak w strofach o Salenegg, sławiących cud prastarej wierzby, która ze swej korony w dół, po spróchniałym pniu, puściła nowe korzenie, by zaczerpnąć wody do nowego życia – pobrzmiewa ton afirmacji, będący być może wyrazem niezłomnej wiary poety w wyzdrowienie; stanowiła ona kontrast z uczuciami melancholii i przemijania, napełniającymi liczne czterowiersze i fragmenty poezji, spisane w języku francuskim:</p>

<p>Comment te faire encore hésiter, bel été&nbsp;…</p>

<p>C’est la vie au ralenti,</p>

<p>c’est le cœur à rebours,</p>

<p>c’est une espérance et demie:</p>

<p>trop et trop peu à son tour&nbsp;…</p>

<p>Ponowne zaproszenie Weiningerów, przebywających wówczas w Ouchy, było dla Rilkego dogodnym pretekstem do odłożenia terminu powrotu do Muzot. Samotność w zamkowej wieży przejmowała go nieomal lękiem – zwierzał się Beppy Veder, prosząc, by odwiedziła go w jego siedzibie. »Potrzeba mi takich właśnie widoków, bym mógł znieść powrót do mego surowego walijskiego domu«. W żadnym razie nie myślał o spędzeniu tam kolejnej »zimy wypełnionej pracą«; zamierzał zatrzymać się na krótko, by z pomocą sekretarki ukończyć swe przekłady z Valéry’ego, później zaś udać się być może na południe Francji, nad morze – jak donosił Kippenbergowi, prosząc o dodatkową sumę na pokrycie związanych z tym wydatków. Tymczasem, jako gość Weiningerów, zamieszkał w pełnym wygód pokoju w Hotel Savoy; dzięki ich miłemu towarzystwu oraz kontaktom z Edmondem Jaloux łatwiej mógł przetrwać okres po wyjeździe z uzdrowiska w Ragaz. Nadarzyła się również sposobność rozmowy z pewną Rosjanką, która wydawała się odpowiednią osobą, by służyć jako sekretarka. Najbardziej jednak ucieszyła go myśl, iż bez trudu może przeprawić się statkiem przez jezioro na spotkanie z Valérym, który – jak mu doniesiono – przebywał na wakacjach w Anthy opodal Thonon.</p>

<p>W owym czasie ukazała się właśnie publikacja Betza »Reconnaissance à Rilke« – niezwykły to trybut dla żyjącego artysty, wyjątkowy również w tamtej epoce jako dowód międzynarodowego uznania dla poety języka niemieckiego. Merline, przeczytawszy niektóre odbitki korektorskie, uznała zamieszczony wstęp – list Valéry’ego skierowany do Rilkego – za »politesse écrasante«. Poeta natomiast, zapowiadając swą wizytę w Anthy, określił go jako wyborny – »list otwarty, który jednak zachwycająco zamyka się pomiędzy nami, schylam się, by świat mógł go przeczytać ponad moimi ramionami«. Nigdy przedtem nie miał przed sobą takiego tekstu – jak utrzymywał – »pominąwszy ów wczesny artykuł pióra Ellen Key«; omal nie dostał zawrotu głowy od tylu wyrazów uznania ze wszystkich zakątków Europy, »a przy tym utraciłem coś z mej dawnej niewinności«.</p>

<p>13&nbsp;września, dzień spędzony w towarzystwie Valéry’ego, stanowił punkt kulminacyjny pobytu Rilkego w Lozannie. Poeta był pochłonięty myślą o przekładzie »Narcisse«, aczkolwiek daremnie starał się nakłonić uwielbianego francuskiego artystę do napisania prozą studium podejmującego ów temat, który w sposób nieokreślony zaprzątał jego uwagę – by stworzyć »kilka schodów ze świętego marmuru, prowadzących do świątyni Narcyza«. Rilke, uwieczniony tamtego dnia na fotografii – i w pamięci Valéry’ego – jest uśmiechnięty i wygląda młodzieńczo; wspominał wówczas o kolejnym wspólnym spotkaniu, być może za bytności Valéry’ego w Wiedniu, nie dał też poznać po sobie, iż trawiła go choroba. Jednakże w nocy bolesne skurcze brzucha nie pozwoliły mu zasnąć. Wciąż dręczyła go ta sama »straszliwa i śmieszna obsesja,« – zwierzał się kilka dni później Nanny Wunderly – »która wszędzie mi towarzyszy, która każe mi chwytać nowe wrażenia i sposobności kontaktu z ludźmi, z desperacją zrozpaczonego człowieka, wyczekującego cudownego wybawienia, jakie ma nadejść z zewnątrz. A przecież ów cud musi się zdarzyć <em>we</em> mnie&nbsp;… Nie może sobie Pani wyobrazić, jakie życie przyszło mi wieść, w jakimże zamkniętym kręgu poruszam się od lat.«</p>

<p>W Lozannie, pośród na wskroś kosmopolitycznej społeczności miasta, Rilke nie mógł uskarżać się na brak kontaktów z »nowymi ludźmi«. Szczególną sympatią darzył Harriet Cohen, która miała później zasłynąć w świecie jako pianistka; poeta spotykał ją wielekroć, a raz towarzyszył jej nawet w drodze do Genewy. Ofiarowanie Harriet odpisu wersów »Ty, zawczasu utracona kochanko«, powstałych w roku&nbsp;1913 (i wciąż jeszcze nie opublikowanych), świadczy o tym, iż nadal, nawet w tym trudnym okresie, roił owo niedościgłe marzenie o swej idealnej kobiecie. Spotkanie z poetą Harriet zachowała na długo w swej pamięci, aczkolwiek doznała rozczarowania, poznawszy, iż wiersz ten – wbrew jej przypuszczeniom – nie był wyłącznie jej dedykowany.</p>

<p>Na krótko przed wizytą u Valéry’ego Rilke, odpoczywając w ogrodzie hotelu Savoy i oddając się lekturze, został dostrzeżony przez Edmonda Jaloux, który siedział przy stoliku w gronie swych przyjaciół. Wśród nich znajdowała się młoda Egipcjanka, goszcząca w tymże hotelu – wysoka kobieta urzekającej urody, która z entuzjazmem i wzruszeniem opowiadała o swym najnowszym literackim »odkryciu«, francuskim przekładzie <em>Maltego Lauridsa Brigge</em>. Kiedy Jaloux wskazał jej autora książki, nie mogła ochłonąć ze zdumienia; zaraz też poprosiła, by ją przedstawiono poecie. Obecność wśród gości hotelowych tak niezwykłej piękności nie uszła, rzecz jasna, uwagi Rilkego; dowiedziawszy się od Jaloux, iż jego nazwisko jest owej kobiecie znane, przesłał jej niezwłocznie bilecik – obawiał się bowiem, iż będzie musiał wyjechać, zanim ich wspólny przyjaciel umożliwi im spotkanie. Nimet, córka Ahmeda Khairy Pashy, urzędnika dworskiego w Kairze, wyrosła w środowisku francuskojęzycznym; od kilku lat przebywała w Szwajcarii, gdzie jej mąż, Aziz Elwi Bey, którego poślubiła mając osiemnaście lat, leżał ciężko chory w sanatorium w Leysin. Już w dzieciństwie straciła obojga rodziców oraz starszą siostrę; to właśnie owo wczesne doświadczenie śmierci – jak sądził Jaloux – przydało jej postaci aury obojętności dla pustego, jałowego życia zamożnej <em>mondaine</em>, które wiodła w Lozannie. Może to również wyjaśniać charakter uczuć, jakie wzbudziła w niej lektura <em>Pamiętników Maltego</em>, a także jej niekłamany podziw dla ich autora.</p>

<p>Rilke często spotykał Nimet w ostatnich dniach swego pobytu w Lozannie, gdzie – już po wyjeździe Weiningerów – pozostał prawie tydzień dłużej niż z początku zamierzał. Zdumiało go głębokie zrozumienie, z jakim wypowiadała się o jego książce – »une compréhension essentielle qu’aucun consentement concernant ›M.&nbsp;L.&nbsp;Brigge‹ n’a jamais su égaler: et les Cahiers existent pourtant depuis dix–sept ans!« Prawie całą noc spędził na ponownym czytaniu wypożyczonego od niej egzemplarza, pełen podziwu, iż owe »présences« przez moment należały do niej, »votre ineffable présence en vous–même«. Chwile pełne nowych wrażeń – lecz również trwogi – przeżywał poeta, mknąc jej samochodem z prędkością, do jakiej nigdy nawet nie zbliżali się spokojni szoferzy księżnej Marie czy Nanny Wunderly. Najbardziej jednak oczarowała go orientalna uroda Nimet – profil przywodzący na myśl królewskie posągi, które widział był ongiś w Egipcie, złoty odcień ciemnego brązu jej oczu, nieskazitelna skóra i smukłe, delikatne dłonie. Dziękując Jaloux za obiad, na który pisarz zaprosił ich oboje do swego domu, Rilke zwrócił się z prośbą do gospodarza, by wzniósł niewielki pomnik na stole, »w miejscu, gdzie spoczywały rękawiczki Mme E., zanim uniosły się do nieba, wypełnione przez anioły«. Wyjeżdżając 20&nbsp;września z Lozanny, zaprosił ją, by jak najszybciej odwiedziła go w Muzot.</p>

<p>Rilke był wielce zadowolony z młodej sekretarki, która zgłosiła się do niego w Savoy. Genia Czernoswitowa wydawała się równie inteligentną i uzdolnioną co pełną uroku kobietą; uzgodniono, iż będzie ona towarzyszyć poecie w drodze do Sierre, gdzie zamieszka w Hotel Bellevue. Niezwłocznie rozpoczęli pracę nad ostateczną redakcją przekładu dwu dialogów Valéry’ego: <em>Eupalinos</em> oraz <em>L’âme et la danse</em>, których pierwsze wersje były gotowe już od dawna; 9&nbsp;października ukończono przekład. Codzienne zajęcia często przerywano, kiedy słoneczna aura skłaniała do spaceru lub też gdy przyjeżdżali goście. Nanny Wunderly, zatrzymawszy się w Bellevue, wybrała się w odwiedziny w towarzystwie swej przyjaciółki; również Nimet Elwi zawitała w Muzot ledwie kilka dni po powrocie Rilkego. Nanny, ujrzawszy poetę po raz pierwszy od czasu pobytu w Ragaz, była wstrząśnięta na jego widok. Kiedy w hotelu spojrzała na niego z pewnej odległości, przeraziła się, wyglądał bowiem »tak marnie, tak bojaźliwie, blado jak po ciężkiej chorobie«; wkrótce jednak podczas ich spotkania wrażenie to zatarła żywość jego usposobienia. Kiedy 5&nbsp;października Rainer żegnał Nanny, na jego obydwu dłoniach widniały bandaże; przy zrywaniu róż dla Nimet Elwi kolec utkwił głęboko w lewej dłoni, wywołując ciężkie zapalenie; zaraz potem pod paznokciem palca prawej dłoni pojawił się bolesny stan zapalny. Poeta niechętnie myślał o jej wyjeździe – »wciąż słyszę go, jak mówił ›Sądzę, że to dopiero początek‹«, napisała później Nanny. Poczuła wszakże niejaką ulgę, zdoławszy go namówić, by pozostał przez pewien czas w Bellevue, gdzie Genia otoczyła go troskliwą opieką.</p>

<p>Po ukończeniu pracy nad przekładami z Valéry’ego Rilke zabrał Genię do Lozanny, by obejrzeć spektakl wystawiany przez aktorów teatru Vieux–Colombier oraz wysłuchać odczytu Mauriaca »La défence du roman«. Była to dla niej niezapomniana wyprawa, mająca – jak wspominała – posmak zakazanej eskapady. Wieczorem, po przedstawieniu, oboje wzięli udział w przyjęciu wydanym przez artystów w Chailly, które przeciągnęło się do godziny trzeciej w nocy; następny dzień spędzili w zaciszu wystawnych pokoi Hotel Savoy. Wysłuchawszy odczytu Mauriaca, wyruszyli 14&nbsp;października do Sierre, zatrzymując się po drodze w Vevey, gdzie zasiedli do wytwornej kolacji przy świecach. Nazajutrz powrócili do pracy nad przekładem kolejnego utworu Valéry’ego – artykułu poświęconego »Tante« Berthe Morissot. Nastała wszakże tak piękna jesienna pogoda, iż Rilke nalegał, by porzucić zajęcia i resztę dnia spędzić wspólnie w Sion.</p>

<p>Przyjemność, jaką sprawiła mu owa wycieczka, miała go jednak drogo kosztować. Po powrocie musiał położyć się do łóżka z objawami grypy gastrycznej, która mimo ustąpienia gorączki trzymała go jeszcze przez prawie dwa tygodnie. W żadnym razie nie mógł w tym stanie pozostać na zimę w murach Muzot – wyznał w liście do Kippenberga, donosząc o postępie pracy nad przekładami; z tego też powodu zdecydowany był wyruszyć na południe Francji. Pobyt w Bellevue także stał się nieznośny, gdyż rozpoczęto tam właśnie jego przebudowę. Jakby przygotowując się do wyjazdu, Rilke postanowił wykorzystać pomoc Genii i uporządkować swą korespondencję. Z Muzot przynosiła mu w walizkach niezliczone pliki listów, które segregował, okazując przy tym bezbrzeżną cierpliwość. Dla każdego adresata Genia przygotowała osobną kopertę; wypełniwszy je listami, zanosiła z powrotem do zamkowej wieży. Nie widać było wszakże żadnej poprawy zdrowia poety; w listopadzie prawie nie mógł jeść, poczuł skurcz w gardle oraz dławił go dziwny kaszel, stąd znów przeniknęło go uczucie, iż znalazł się w szponach choroby, którą tak długo próbował ignorować. Na wieść od Nanny Wunderly, iż zaprosiła ona do siebie Klarę, której przyjazdu do Szwajcarii spodziewano się w owych dniach, Rainer stał się niezwykle drażliwy. Wzbraniał się ją przyjąć, nie chciał bowiem »wystawić się na litościwą ciekawość jej ›Christian Science‹ [<em>sic!</em>]. Jeśliby nalegała, wówczas natychmiast ruszam przez tę lub tamtą granicę.«</p>

<p>»Quel temps perdu!« – uskarżał się w liście do Nanny. »Z chęcią byłbym więcej uczynił z uroczą pomocą Genii, w trakcie tych niewielu dni, które spędziła u mnie – zamiast tego musiała przemienić się w pielęgniarkę.« Dręczyła go myśl, iż zmuszony był odkryć swe słabości przed przyjaciółką, a nie jakimś nieznanym specjalistą; czuł się niczym chory pies, który próbuje się ukryć, lecz kiedy zostaje odnaleziony, irytuje go każde słowo współczucia. Nie chciał nawet słyszeć o wizycie u lekarza, wzdragał się też przyjmować cokolwiek, co »pachniało apteką«; usiłował odzyskać zdrowie, prowadząc normalny, dotychczasowy tryb życia. Nadal utrzymywał korespondencję z A.&nbsp;A.&nbsp;M.&nbsp;Stolsem, wydawcą druków bibliofilskich z Holandii, omawiając możliwość rozszerzonej reedycji zbioru <em>Vergers</em>; mimo złego samopoczucia zadał sobie trud, by napisać obszerny list do Georga Reinharta, w którym prosił o wsparcie finansowe dla Reginy Ullmann – jaskrawy to kontrast z jego nieomal okrutną postawą wobec Klary. Z każdym dniem jednak coraz więcej wkładał w to wysiłku; kiedy 14&nbsp;listopada odwiedzili go Dory i Hans von der Mühll, byli zatrwożeni jego chorowitym wyglądem, na którym wyraźnie odbijało się niezmierne wyczerpanie.</p>

<p>Marianne von Goldschmidt–Rothschild zapraszała Rilkego do Berlina, pisząc, iż oczekuje jego wizyty w grudniu; również pozostali przyjaciele poety – bez jego wiedzy – przygotowywali dla niego inne miejsca wypoczynku. Prace przy odnowieniu paryskiego mieszkania Jenny de Margerie, które chciała mu ofiarować, dobiegały już końca; Marie Taxis, usłyszawszy w Wiedniu z ust Valéry’ego pocieszające wieści o stanie jego zdrowia, nosiła się z myślą, by zabrać go na wiosnę do Rzymu. On sam zaś wciąż pragnął wyjechać na południe Francji – być może do spokojnego Côte des Maures, gdzie – według relacji pewnego przyjaciela – nie docierały jeszcze rzesze turystów. Wyjazd do Tessin, do którego nakłaniała go Nanny Wunderly, byłby ledwie marną namiastką – »to <em>presque–Italie</em>, które coraz częściej staje się schronieniem dla Niemców. Proszę sobie wyobrazić, Hermann Hesse w Castagnola, a być może już jutro Wilhelm II. w Monte Verità.« Kippenberg zwracał mu co prawda uwagę, iż deficyt jego konta sięgnął już sporej sumy, niemniej jednak uspokajał go co do stanu jego finansów. »By w ogóle myśleć o jakiejkolwiek przyszłości, trzeba wpierw pokonać tę nader przykrą i drażliwą teraźniejszość« – odpisał 15&nbsp;listopada, przesyłając wydawcy swe podziękowania. »Wiem, radzi mi Pan zapewnić sobie <em>to</em> przede wszystkim, wszelkimi dostępnymi środkami.«</p>

<p>Rilke wciąż próbował przekonywać samego siebie, iż może to osiągnąć bez czyjejkolwiek pomocy; rankiem wstawał z łóżka dopiero wówczas, kiedy czuł się na siłach; razem z Genią wybierali się często na spacer, wędrując czasem nawet aż pod mury Muzot. Jednakże dotkliwe bóle oraz bezsenne noce, kiedy nie ustępująca biegunka, będąca następstwem gastrycznej grypy, wywołała objawy ropienia, tak bardzo wyczerpały jego organizm, że poeta musiał przyznać, iż ponowny wyjazd do Valmont stanie się koniecznością. 30&nbsp;listopada udał się do kliniki wraz z towarzyszącą mu Genią, która kilka dni później miała wyruszyć do Paryża. W trakcie rozmowy w pociągu, do którego wsiedli w Sierre, Genii wydawało się, iż jego »zadziwiające wewnętrzne, młodzieńcze usposobienie« wzięło górę nad fizycznym cierpieniem; niemniej, jadąc samochodem, który zabrał ich z Montreux do Valmont, Rilke znów był »niezmiernie słabowitym pacjentem, wymagającym wszelkiej możliwej opieki«.</p>

<p>Zawitawszy w Valmont, poeta nie zastał tam Haemmerliego; powrotu lekarza spodziewano się nie wcześniej niż za tydzień. Tym razem jednak nie było wątpliwości co do diagnozy – analiza krwi wykazała zaawansowane stadium ostrej białaczki szpikowej, w owych czasach – jak i dziś – nieuleczalnej. W jego przypadku choroba przybrała szczególnie bolesną formę, objawiając się najpierw w postaci infekcji dłoni i jelit, po których w krótkim czasie pojawiły się czarne guzy – na skórze, później także w jamie ustnej i nosie – oraz doszło do zakażenia krwi. Znosząc »nie dające się opisać męki«, Rilke szybko tracił siły. Na jego prośbę Nanny Wunderly przygotowała i rozesłała do przyjaciół i znajomych ponad sto kart z wydrukowaną informacją, iż poeta jest zbyt ciężko chory, by mógł pisać; w ciągu pierwszego tygodnia zdołał jednak odpowiedzieć na te listy, które uznał za najważniejsze. Opiece swych paryskich przyjaciół polecał Genię, której przyszłość wciąż była niepewna; w piśmie skierowanym do Stolsa wyraził żal, iż nie był w stanie wnieść swego wkładu do przygotowywanej publikacji »Hommage des écrivains étrangers à Paul Valéry«, ofiarował mu wszakże swój przekład »Tante Berthe« oraz manuskrypt cyklu <em>Les Roses</em>, w nadziei, iż ukażą się one »dans vos belles éditions«. Napisanie odpowiedzi na list Weiningera, który przedstawił mu pewne propozycje dotyczące spadku po Oswaldzie von Kutschera, powierzył Nanny, prosząc, by przekazała Weiningerowi jego pełnomocnictwo i pozostawiła mu całkowitą swobodę działania. »Dzień i noc, dzień i noc&nbsp;… Piekło!« – zwierzał się jej 8&nbsp;grudnia – nadto zaś beznadziejne uczucie rezygnacji, jakie towarzyszyło mu od chwili, gdy musiał przemienić się w pacjenta i »uczyć się tego absurdalnego zawodu pod okiem lekarzy&nbsp;… W tej sprawie jestem przegranym!&nbsp;… Dr Haemmerli ma jutro powrócić. Jakąż niespodziankę mam dla niego, biedaka.« Pytał również, czy rachunki za leczenie w Valmont mogą być z początku przekazywane Wernerowi Reinhartowi: »Później uzgodnię to z Kippenbergiem, lecz teraz nic nie mogę uczynić, nie jestem nawet w stanie należycie się podpisać.«</p>

<p>Dowiedziawszy się w telefonicznej rozmowie z Haemmerlim, jak ciężki jest stan poety, Nanny pospieszyła następnego wieczora do Valmont. Wydawało się, iż swą obecnością dodała mu otuchy – »Pani przynosi mi życie«, wyznał Rilke. Pozostała przy nim i po wyjeździe Genii była jedyną osobą, której odwiedziny mógł znieść. Nie pozwolił niepokoić swej rodziny ani przyjaciół smutnymi wiadomościami; życzył sobie tylko, by – wedle słów Haemmerliego – nie spotykać osób, które »mogłyby wzbudzać w nim myśl o poważnym stanie jego zdrowia, co z determinacją starał się ukryć nawet przed samym sobą«, mimo cierpienia bowiem wciąż nie tracił ufności w wyzdrowienie. Jedynie Lou poznała prawdę – 13&nbsp;grudnia Rainer z trudem zdołał skreślić ołówkiem krótki list.</p>

<p><em>Dorogaja</em></p>

<p>widzisz, więc stało się to, do czego mnie moja czujna natura od trzech lat już przygotowywała i przed czym mnie ostrzegała, a teraz tak mi ciężko, tak bardzo ciężko to przetrwać, gdyż ten długi okres odroczenia terminu, z daremnymi próbami poprawy, pomocy, z ledwie dostrzegalnymi oznakami polepszenia, wyczerpał mnie do cna&nbsp;… A teraz, Lou, nie wiem sam, ile piekieł! Ty wiesz dobrze, jak umiałem podporządkować ból, fizyczny ból, sprawom prawdziwie wielkim wówczas, gdy był on tylko stanem wyjątkowym i gdym mógł potem znów się od niego uwolnić. A dziś. Dziś mnie całego przygniata. Rozłupuje. Dniem i nocą!</p>

<p>Skąd czerpać odwagę?</p>

<p>Droga, kochana Lou, lekarz napisze Ci, pani Wunderly napisze do Ciebie, przybyła tu na kilka dni, tak bardzo pragnie mi pomóc. Mam dobrą <em>garde–malade</em> i wierzę lekarzowi, który mnie w ciągu tych trzech lat już nieraz tu widział, to już właściwie po raz czwarty. Ale. Piekła&nbsp;…</p>

<p>»Pani wie o nim wszystko, od początku aż po dzień dzisiejszy« – napisała Nanny Wunderly w swym liście, przesłanym Lou wraz z listem poety. »Pani zna jego bezgraniczną w Nią wiarę – kiedyś powiedział: ›Lou musi wiedzieć, może ona znajdzie jakąś pociechę‹«. Haemmerli zaś – zgodnie z życzeniem Rilkego – ze wszystkimi szczegółami opisał jej stan zdrowia poety, »ufając, że Pani, jako Jego prawdziwa przyjaciółka, zdoła mimo wszystko rozbudzić w naszym Chorym wolę życia i nadzieję – zwłaszcza że do dziś jeszcze w nim się tlą – bowiem w danym momencie wydaje mi się niebezpieczne zapoznawać pacjenta z prawdziwą diagnozą«.</p>

<p>Lou, mimo iż często słała listy do Rainera, nie potrafiła jednak znaleźć słów pocieszenia. On sam już jej nie odpisał, niemniej Lou towarzyszyło uczucie, iż poeta uświadamiał sobie, musiał wiedzieć, że oto nadchodzi kres jego życia. Chociaż przed Haemmerlim nigdy nie krył niechętnego nastawienia wobec lekarzy, mógł z nim wszakże swobodnie i szczegółowo omawiać symptomy choroby, jako że darzył go szczerym zaufaniem. Każdego dnia pragnął się przekonać, iż proponowane leczenie oraz konsultacje ze specjalistami są zgodne z jego własnymi zapatrywaniami. Nie chciał znać określenia swej choroby, uznawał ją bowiem za coś osobistego, godząc się ze swym stanem jako »nieuniknionym misterium, którego nie należy poddawać nazbyt wnikliwej analizie«. Haemmerli zauważył, iż w trakcie długich wspólnych rozmów poeta unikał wszelkich napomknień o śmierci.</p>

<p>W przeciągu pierwszych tygodni grudnia Rilke coraz bardziej opadał z sił; był wdzięczny Nanny Wunderly za jej popołudniowe odwiedziny, kiedy to czytała mu i pomagała odpisywać na co ważniejsze listy. Gorączkę i niesłabnący ból znosił niezwykle mężnie, zdecydowany nie przyjmować żadnych medykamentów, po których mógłby stracić przytomność. Nanny zaś rozdzierało się serce, kiedy musiała przesiadywać przy jego posłaniu, wiedząc, że nie może mu pomóc. Poeta wciąż nie wypuszczał ołówka z ręki. Pisząc do Kassnera, którego prosił, by opowiedział księżnej tylko tyle, ile sam uzna za stosowne, a także do Weiningera, donosił o swej »nieszczęsnej i nieskończenie bolesnej« chorobie, »która nie będzie wcale chwilowym niedomaganiem«. »Mało znana zmiana w komórkach krwi spowodowała najstraszliwsze reakcje w całym ciele. Ja zaś uczę się znosić niewspółmierny, bezimienny ból&nbsp;… uczę się z trudem&nbsp;… Doznaję tu wszelkiej, troskliwej opieki, lecz już nic zgoła nie może sprawić mi ulgi.« W ostatnim fragmencie, zapisanym w notatniku, Rilke dał poetycki wyraz trapiącym go cierpieniom:</p>

<p>Przyjdź, ty ostatnie cierpienie, doświadczone,</p>

<p>nieuleczalne w tkaninie ciała:</p>

<p>patrz, jak płonąłem w duchu, tak dziś płonę</p>

<p>w tobie; długo się drewno opierało</p>

<p>pojednaniu z twym płomieniem ciemnym,</p>

<p>teraz cię żywię sobą, w tobie płonę.</p>

<p>W twej zawziętości mój łagodny byt tuziemny</p>

<p>otwiera okrucieństwo piekła nie z tej ziemi.</p>

<p>Zbyt czysty, bez projektów, bez przyszłości</p>

<p>wszedłem na ten spiętrzony stos cierpienia,</p>

<p>pewny, że nigdzie nie kupię przyszłości</p>

<p>sercu, którego zasób pełen był milczenia.</p>

<p>Czy to ja jeszcze płonę bezimiennie?</p>

<p>Nie wciągam do mojego wnętrza wspomnień.</p>

<p>O życie, życie: byt zewnątrz, beze mnie.</p>

<p>Ja w ogniu. Nikt nie wie o mnie.&nbsp;…</p>

<p>Kippenberg, powiadomiony przez Haemmerliego, zaklinał swego »kochanego przyjaciela«, by nie martwił się kosztami leczenia – »Patrz, wszystko, co do mnie należy, jest także Twoje«; polecił też sprowadzić z Lipska specjalistę. Nanny Wunderly, z bolesną świadomością, iż nie ma już dlań nadziei, 15&nbsp;grudnia postanowiła napisać do Klary, która dwa dni później przyjechała do Valmont. »Straszliwie wzburzony« poeta nie pozwolił, by ją do niego dopuszczono, tak iż Klara musiała wyjechać, nie zobaczywszy męża przed śmiercią. Wszelako Ruth przesłał 20&nbsp;grudnia życzenia bożonarodzeniowe: »Myślę o Was, o Christine, o Carlu, ściskam Cię z okazji Świąt. Bądźcie radośni i pogodni, niech Was napełnia ufność, życie wciąż jest tym samym dobrem«. Nazajutrz zaś napisał do Supervielle’a, który ofiarował mu swe wiersze:</p>

<p>Myślę o Panu, poeto, przyjacielu, a przy tym o świecie całym, żałosnej pozostałości wazy, która przypomina sobie, iż zrodziła ją ziemia. (Mais cet abus de nos sens et de leur ›dictionnaire‹ par la douleur qui le feuillette!)</p>

<p>W krótkim liście do Nimet Elwi Bey zwierzał się, iż przeszywał go niewyobrażalny ból; lekarze chcą nazwać to cierpienie, »lecz nas uczą jedynie trzy lub cztery krzyki, w których nasz głos jest nie do poznania – nasz głos, co tak w niuansach ćwiczony! Point de fleurs, Madame, je vous en supplie, leur présence excite les démons dont la chambre est pleine. Mais ce qui m’est venu <em>avec</em> les fleurs, s’ajoutera à la grâce de l’invisible. Oh merci!«</p>

<p>Wydawało się, iż poeta nie porzucił jeszcze nadziei. W liście, skreślonym dzień później, 23&nbsp;grudnia, skierowanym do Merline, która od miesiąca nie miała od niego żadnych wieści i nie wiedziała nawet, czy przebywa on w Valmont, Rilke mówił, iż go »zamknięto tam na dłuższy czas«. »Pokorny, żałośnie chory, mogę Cię jedynie prosić, byś uwierzyła, iż mam tu opiekę najlepszą z możliwych&nbsp;… Gdyby Twe kochające serce nakazywało Ci tu przyjechać, byłaby to zgubna rada.&nbsp;… Ma chère Merline!« Był to ostatni list, jaki zdołał napisać. Nawet słuchanie czytającej mu Nanny stało się wysiłkiem ponad miarę; ona zaś uświadomiła sobie, że Rainer objął myślą swe gasnące życie. »Dopomóż mi umrzeć <em>moją własną</em> śmiercią« – rzekł nagle do niej. »Nie chcę śmierci lekarzy, pragnę mojej wolności.« I jeszcze: »Życie niczego więcej nie może mi ofiarować – doświadczyłem całej jego pełni.&nbsp;… Nie zapominaj nigdy, Kochana, życie jest czymś wspaniałym!« 28&nbsp;grudnia leżał prawie bez sił, w półśnie, jednak prosił Haemmerliego, by nie pozwolił mu stracić przytomności, »zamiast odpowiadać, ściskał moją rękę, gdyż kiedy mówił, brakowało mu tchu«. O północy Rilke zapadł w śpiączkę; przy jego posłaniu czuwali Nanny Wunderly oraz lekarz; o godzinie pół do czwartej nad ranem, 29&nbsp;grudnia, otworzywszy szeroko oczy uniósł głowę, po czym osunął się martwy w ramiona Haemmerliego.</p>

<p>Nanny Wunderly poczuła niewypowiedzianą ulgę, wiedząc, iż oto skończyło się wreszcie jego cierpienie. Leżące ciało – szczupła, prawie brązowa twarz, wciąż nosząca ślady wysypki, ciemny zarost odcinający się na tle poduszki, ciężkie powieki zamknięte pod bujnymi brwiami – przywodziło jej na myśl postać jakiegoś duchownego, »rodem z Persji lub Indii, mędrca, który na krótko przybył z daleka na ziemię, a teraz, wybawiony z udręki, leżał bez życia na swym łożu śmierci«. Nanny przypadł w udziale smutny obowiązek rozesłania listów i telegramów; wraz z Wernerem Reinhartem udała się także do Raron, by przygotować nagrobek zgodnie z życzeniem poety. Do Sierre zaczęli zjeżdżać nieliczni spośród przyjaciół zmarłego, którzy mogli wyruszyć w podróż – między innymi Anton i Katharina Kippenbergowie, Loulou Albert–Lazard oraz Regina Ullmann. W niedzielę, 2&nbsp;stycznia roku&nbsp;1927, w słoneczny lecz mroźny dzień, po krótkim nabożeństwie (obrządku rzymskokatolickiego), w czasie którego z organów i skrzypiec Almy Moodie popłynęły dźwięki muzyki Bacha, Rilke spoczął w mogile przy murze kościółka w Raron, wzniesionego wysoko ponad doliną Rodanu; w miejscu tym po raz pierwszy poczuł ongiś »wiatr i światło« tego krajobrazu, w którym dokonał swego największego dzieła, w krainie – co symboliczne – gdzie stykają się mowa francuska i niemiecka.</p>

<p>Każdy z nielicznego orszaku żałobników – jak powiedział Eduard Korrodi w krótkiej oracji – reprezentował całą rzeszę bratnich dusz poety, rozproszonych po wielu krajach, które teraz, po stracie swego mistrza, muszą odnaleźć pociechę w jego nieprzemijającym dziele; przytoczył przy tym słowa Pierwszej Elegii:</p>

<p>W końcu nie dbają o nas ci, którzy wcześnie odeszli,</p>

<p>od bytu ziemskiego odwyka się lekko, jak się od piersi</p>

<p>matki odłącza łagodnie. Ale my, którym trzeba</p>

<p>tak wielkich tajemnic, którym z żałoby tak często</p>

<p>wynika rozkwit błogi: czyżbyśmy <em>mogli</em> żyć bez nich?</p>

<p>Kiedy zmarznięta ziemia przykryła mogiłę, walijski dramaturg René Morax przemówił w imieniu tych, którzy znali Rilkego jedynie poprzez twórczość jego »drugiej liry«: »Adieu, grand poète!« Chwilę później na grobie złożono wieniec laurowy od księżnej Marie, »au poète incomparable, au cher et fidèle ami«.</p>

<p>Epilog</p>

<p>Proszę mi wierzyć, nic mnie tak bardzo nie wzrusza, jak niewiarygodna, bezprzykładna cudowność mojego istnienia, które już od samego początku, nakreślone w sposób tak nieprawdopodobny, rozwijało się, wciąż doznając wybawienia.</p>

<p>(Do Emila von Gebsattel, 14.1.1912)</p>

<p>Śmierć Rilkego opłakiwano w artykułach wspomnieniowych, oracjach, tudzież podczas uroczystości odbywających się w wielu krajach – w Niemczech i Austrii, Czechosłowacji, Francji i Polsce, w Skandynawii i Włoszech, a nawet w Anglii. Wielu spośród tych, którzy o nim pisali i mówili, poeta znany był tylko poprzez opublikowane już wówczas dzieło; wszelako również tym »bardziej uprzywilejowanym«, którzy poznali go osobiście, jego życie wydawało się – jak pisał Stefan Zweig – »zasnute mgłą tajemnicy i milczenia«. Zagłębiając się w jego twórczość można by odnieść wrażenie, iż Rilke był poetą śmierci, który wprawdzie ukazywał życie we wszelkich jego postaciach, niemniej opiewał je jako pewne przygotowanie do istnienia w innym świecie, który sam objawi swój prawdziwy sens. W Wiedniu, gdzie odbyły się dwie uroczystości <em>in memoriam</em>, w trakcie których recytowano jego wiersze przy akompaniamencie Magdy von Hattingberg, podczas drugiej z nich herold, przywdziawszy płaszcz ozdobiony emblematem charta z herbu karynckich Rilke, wygłosił prolog Alexandra Lernet–Holenia: »śmierć nie oznaczała dlań końca, lecz stan trwania, w który usuwają się znużeni oraz ci, co mają przed sobą coś ważnego do spełnienia, w pewnym sensie by dalej żyć&nbsp;… Śmierć była dla niego pełna istnienia.«</p>

<p>W tych wczesnych hołdach, składanych Rilkemu, ukazywano go również jako wzór poety <em>par excellence</em>, który niewzruszenie prowadził »statek swego życia przeciw fali mieszczańskiego społeczeństwa« (Katharina Kippenberg). »Heroiczne zmagania w poszukiwaniu lirycznego słowa« można dostrzec jedynie w jego twórczości – twierdził Stefan Zweig w pamiątkowej mowie wygłoszonej w Monachium; »nikt nie znał w pełni jego wewnętrznego życia&nbsp;…; nabożny budowniczy katedry, wznoszący świątynię języka, której nie sposób nigdy ukończyć«, podjął ów cichy trud, »w milczeniu, jak zawsze, gdy rodzą się wielkie dzieła, w oderwaniu od świata, jak wszystko, co doskonałe«. Inni poeci – pisał Edmond Jaloux – byli jedynie artystami swych myśli; kiedy nie oddawali się pracy, żyli jak inni, zwyczajni ludzie. Rilke wszakże wprowadził go »w swój własny wszechświat, do którego mnie dopuszczono tylko jakby poprzez cud&nbsp;… można było odnieść wrażenie, iż obce mu były wszelkie ziemskie sprawy, a jego twarz zawsze zwrócona ku prawdom nigdy nie wypowiedzianym«. Kassner wyrażał się w bardziej wyważonych słowach, zwracając uwagę na to, iż w rzeczywistości asceza i religijność Rilkego różniły się wielce od ich obrazu, jaki wyłania się z lektury jego utworów; sięgając po anegdoty i wspomnienia, podkreślał też całkiem »ludzkie« przymioty poety. Niemniej, Kassner wychwalał »wspaniałą, cudowną jednorodność« jego życia oraz dzieła. »Rilke był poetą, był indywidualnością nawet wówczas, gdy tylko mył ręce.«</p>

<p>W <em>Laudatio funebris</em> rzadko kiedy wygłasza się sprawiedliwy sąd o zmarłym. W przypadku Rilkego, którego życie już wówczas otoczone było legendą, jest rzeczą tym bardziej zaskakującą, iż opinie, wypowiedziane dzień po jego śmierci, nie zmieniły się przez całe półwiecze. Postrzegano go jako wyjątkowe zjawisko, jako poetę oddanego wyłącznie swemu powołaniu, aczkolwiek zgoła nie uświadamiano sobie, z jak wielkimi przeciwnościami musiał się borykać w dążeniu do jego spełnienia. Jakkolwiek w owym czasie nie znano jeszcze większości dzieł poety, ba, nawet niektórych spośród jego najznakomitszych utworów, niemniej zgodnie podkreślano, iż w swej twórczości – jak rzadko który z jego poprzedników – sięgnął najwyższych szczytów liryzmu. Opinie te, choć czasem poddawane krytyce i rewidowane w kolejnych tomach ogromnej literatury przedmiotu, jaka nagromadziła się wokół postaci Rilkego, pozostają jednakże podwaliną każdego studium poświęconego poecie.</p>

<p>Rilke, doświadczając na pozór bez końca zmiennych kolei losu, w rzeczywistości podążał w życiu niezmiennie w jednym i tym samym kierunku. Ten bezdomny tułacz, szukający to samotności, to znów towarzystwa ludzi, chwytał – jak mogło by się wydawać – każdą sposobność zmiany, nadarzającą się dzięki przypadkowi; nigdy wszakże nie tracił z oczu celu, jaki był sobie wytknął. Z pomocą alchemii talentu, jakim był obdarzony, pragnął przemienić własne postrzeganie świata, człowieka i przyrody, w złoto poetyckiego słowa,</p>

<p>i odwzajemnić swymi powiekami</p>

<p>motyla lekkość, co trzepoce skrzydełkami,</p>

<p>i poznać, jak odczuwa kwiat.</p>

<p>Czas złagodził nieco arogancję młodego René, który wołał: »Nie ma nikogo takiego jak ja, nigdy taki nie istniał«; nie zdołał jednakże osłabić w nim poczucia jego poetyckiej misji, które przenikało go przez całe życie – niczym nić, nigdy nie przerwana, choć czasem niebezpiecznie wiotka. Pozostało ono dlań miarą, którą próbował przykładać do wszystkich swych decyzji, ideałem, który przyświecał mu we wszelkich działaniach.</p>

<p>Wiele osób, które spotkały poetę osobiście, odniosło wrażenie, iż jego życie cechowało »metafizyczne oderwanie« od rzeczywistości. Prośby o pomoc i radę, w których uporczywie podkreślał, iż nie potrafi stawić czoła problemom codzienności, zdają się uwydatniać wizerunek człowieka żyjącego we własnym świecie, tworząc obraz poety chodzącego po chmurach. Z całą pewnością brakowało mu przezorności w gospodarowaniu pieniędzmi, które wydawał ze ślepą ufnością, iż jakimś sposobem zdoła pozyskać nowe fundusze. Miał też dokładne wyobrażenie o warunkach, w jakich pragnął przebywać; przy ich tworzeniu okazywał niezwykłą wprost pedanterię, zwracając uwagę na szczegóły, na które większość ludzi nie miałaby ani czasu, ani cierpliwości. »Spod ręki Rilkego nie wyszło nic, co nie byłoby doskonałe« – pisał Stefan Zweig&nbsp; – czy chodziło tylko o list, zawsze dostosowany do osoby adresata i z powodu choćby jednej plamki przepisywany od nowa, czy o książkę, nadzwyczaj starannie zapakowaną przed wysłaniem, czy też o własnoręczny odpis wiersza lub dedykacji. Ten sam perfekcjonizm cechował go w codziennych przyzwyczajeniach, jak również przy nieustannym pakowaniu się podczas ciągłych przeprowadzek. W rozlicznych miejscach pobytu, tudzież goszcząc w domach i mieszkaniach innych ludzi, zawsze otaczał się niewielu przedmiotami, które dobierał i porządkował z niezwykłą, właściwą sobie pieczołowitością – wśród nich pulpit, którego dokładne wymiary miał zawsze przy sobie na wypadek, gdyby musiał zlecić sporządzenie nowego, ikony oraz druki, piękna porcelana, wazy i flakony zawsze pełne kwiatów.</p>

<p>Namiętne umiłowanie porządku w korespondencji i papierach, a także w skrupulatnym organizowaniu drobnych spraw życia codziennego, pozostawało w jaskrawej sprzeczności z jego pozorną biernością wobec poważnych decyzji; zmuszony je powziąć, często zwlekał bez końca, z ufnością zdając się na łaskę Opatrzności lub też na własny instynkt, który – jak skłonny był mniemać – wskaże mu właściwą drogę. Poeta sprawiał wrażenie, jak gdyby – miast samemu wieść życie – <em>pozwalał się życiu prowadzić</em>, trwając w ciągłej gotowości, w oczekiwaniu na chwile »owych straszliwych napięć wewnętrznego przeżycia, nad którymi nie masz żadnej władzy« i znosząc tym ciężej dzielące je interwały, »gdyż zaniedbałem wszystko poza mą pracą«. Kiedy cytując aforyzm Kassnera »Droga od intymności do wielkości prowadzi przez ofiarę«, twierdził, iż przemawia on zarówno »za« nim jak i »przeciwko« niemu, to dlatego, iż poznał cel swych dążeń, lecz równocześnie mozół zmagania się z piętrzącymi się trudnościami, obawiając się, że nie zdoła im sprostać.</p>

<p>W przeciwieństwie do wielu współczesnych poecie artystów – jak Hofmannsthal, Rudolf Borchardt, Stefan Zweig, Rudolf Alexander Schröder – pochodzenie Rilkego oraz sytuacja materialna rodziny nie ułatwiły mu bynajmniej wejścia na drogę, jaką sobie wybrał; by mógł nią podążać, potrzebował życzliwej opieki mecenatu. Na szczęście przyszło mu żyć w czasach, kiedy możni protektorzy – a także pewien wydawca – byli jeszcze gotowi roztoczyć nad nim taką opiekę; szczęśliwie miał też poeta licznych przyjaciół, pragnących dopomóc mu w przezwyciężeniu wszelkich trudności. Jednakże poszukiwanie owej »dłoni chroniącej, nie pragnąc posiadania«, towarzyszki swego życia, okazało się bezowocne. »Porzucony na górach serca«, Rilke wciąż na nowo próbował ją odnaleźć w miłości do kobiety – »Wy, nieledwie strażniczki, tam gdzie nikt nie ustrzeże«; jego nadzieje wszakże zawsze się rozwiewały. W liście do Lou Salomé wyznał, iż potrafił »trawić godziny patrząc przez lunetę i widząc swe zbawienie w każdej przechodzącej kobiecie, a przecież na pewno żadna z nich nie mogła mi dać szczęścia, mojego szczęścia najbardziej samotnych godzin« – ta »diagnoza« nie powstrzymała go jednak przed związaniem się trzy miesiące później z Benvenutą.</p>

<p>Doświadczenia te powtarzały się bez końca przez całe życie poety – i to zarówno w trwalszych związkach z kobietami, jak i krótkotrwałych, przelotnych romansach, których urokowi nie potrafił się oprzeć. Kobiety dlań idealnej prawdopodobnie nigdy nie zdołano by odnaleźć – sądziła księżna Marie – »a jednak on nie potrafi żyć, nie czując wokół siebie atmosfery kobiecości&nbsp;… lecz potem nadchodzi czas ucieczki, chwila, kiedy odsuwa od siebie wszelkie zobowiązania … i znów powraca dawny ból, dawne cierpienie.« (Wedle słów Hofmannsthala księżna miała jakoby posunąć się nawet do stwierdzenia, iż Rilke »nie potrafił odczuwać ani przyjaźni, ani miłości, <em>wiedział o tym</em> i ogromnie przez to cierpiał«). Jego serce zawsze napełniała »niestałość i płochość«; poeta uświadamiał sobie, iż był »zdrajcą uczuć«, że »ludzie mi nie służą«; w wieku czterdziestu czterech lat odkrył, iż w »sferze głębokich uczuć« odczuwał strach, »jak gdybym od lat dzieciństwa znał w zamku miłości jedynie lochy«. A jednak, pogrążony w samotności wciąż tęsknił, »by wieczorem patrzeć na dwoje kobiecych rąk zajętych, prawie duchowo, jakimiś robótkami«; wkrótce też znów uchwycił dłoń kobiety, tylko po to, by raz jeszcze cofnąć zaraz własną. To wreszcie Nanny Wunderly okazała mu bezgraniczne oddanie, nie budząc w nim niepokoju; otwarła się wszakże przed nim droga wiodąca ku kolejnemu niepowodzeniu w niekończących się poszukiwaniach kobiety idealnej. Ten niezrównany wirtuoz słowa potrafił wyrazić uczucia miłości w miriadach obrazów i niezwykłych uniesień, których wdziękowi tak Merline, jak i Benvenuta nie zdołały się oprzeć – lecz nie był w stanie spełnić wymagań, jakie stawiała przed nim ich rzeczywistość. »Miłość żyje dzięki słowom, wszak zamiera wobec czynów«. Ta przygodna uwaga, zawarta w ostatnim liście Maryny Cwietajewej do Rilkego, może najlepiej wyraża niezdolność poety do pogodzenia miłości z pracą artystyczną.</p>

<p>»Kiedykolwiek miałem jakieś zobowiązania wobec życia, lub też gdy się z nim wiązałem, wówczas, uznawszy je za niemożliwe do spełnienia, starałem się od tych więzów uwolnić« – powiedział kiedyś poeta. Wzbraniając się przyjąć na siebie odpowiedzialność, jaką życie nakłada na zwykłego śmiertelnika, Rilke stworzył sobie własną filozofię, która – jak słusznie zauważono – stanowi zasadniczy rys zarówno jego życia, jak i twórczości. »Dlaczegóż ludzie, których łączy uczucie, rozchodzą się, nim stanie się to koniecznością?« – napisał w roku&nbsp;1909. »Albowiem rzecz to wielce ulotna i krótkotrwała – wieść wspólne życie wypełnione miłością&nbsp;… Nasze istnienie jest nieprzerwanym ciągiem przemian, a intensywność każdej z nich nie jest być może mniejsza niż wszelkiej następnej, i tej, którą przynosi śmierć. Podobnie jak wtenczas, gdy przyjdzie nam odejść na zawsze&nbsp;… tak też w każdej chwili musimy być gotowi pozwolić drugiej osobie odejść i jej nie powstrzymywać.« Uznanie tej »straszliwej prawdy« za »najbardziej płodną i wzniosłą dla nas« można by uważać za próbę rozumowego usprawiedliwienia owej zasadniczej słabości – lęku przed przyjęciem na siebie zobowiązań względem miłości, małżeństwa i rodziny. Jakkolwiek by było, wydaje się, iż właśnie to niekończące się zbliżanie i oddalanie, narzucanie sobie więzów i wyzwalanie się z nich, stało się źródłem, z którego płynęły twórcze siły poety. Stąd też, mimo cierpienia, jakie niosło ze sobą każde zerwanie związku z drugą osobą, Rilke nie potrafił poniechać nowych poszukiwań, obawiając się wprawdzie, iż każdą ukochaną, której z utęsknieniem wyczekiwał, utraci »zawczasu«, nie wyrzekając się wszelako swego przekonania, że doświadczenie to przybliży ku niemu »pełnię przyszłości«. »Każde miejsce szczęśliwe jest dzieckiem lub wnukiem rozstania.«</p>

<p>Wiele spośród jego idei było jedynie wariacjami tego tematu – idealizacja miłości bez posiadania, postać Syna Marnotrawnego, »zaklinającego, aby nie kochali«, pochwała szczęśliwości »tych, którzy wcześnie odeszli« czy też małżeństwa jako związku dwojga ludzi, z których »każde czuwa nad samotnością drugiego«. Wyobrażenia te, ukształtowane we wczesnych latach i głoszone jako doktryny do ostatnich dni życia, odzwierciedlają zasadniczy rys jego twórczości – narcyzm. Dążąc do oddania »głębi uczuć«, liryka Rilkego pozostaje w gruncie rzeczy osobista i egocentryczna, jakkolwiek nabrała wręcz symbolicznego wyrazu. Również jego listy, pod woalem wdzięku, odrobiny humoru, empatii względem adresata i filozoficznych dygresji, odsłaniają tę samą niezmienną skłonność poety do zajmowania się własną osobą, swą sztuką oraz wciąż powracającymi kryzysami egzystencjalnymi. Rzecz to zrozumiała, iż swą korespondencję, zrodzoną z wewnętrznego nakazu wyrażania samego siebie, uznał za »część mojej twórczości«, przewidując w testamencie jej publikację; stanowiła ona bowiem zarówno samoistne dzieło sztuki, jak i element owej »głębi uczuć«, do której starał się dotrzeć. Jakkolwiek utrzymywanie tak rozlicznych kontaktów było zbyteczne, niemniej poeta czynił to »dla ›sprawy‹, gwoli mojej pracy, ostatecznie we wszystkich moich listach można odczuć jej pulsowanie, odnaleźć ślad jej siły i głębi«.</p>

<p>Rilke żył dla słów, a dzięki wielu niezwykłym »wybawieniom« mógł wieść życie wedle własnych zasad i całkowicie poświęcić się pisaniu. Z rzeczywistości, którą opiewał, czerpał zmysłowe doświadczenia, zawsze jednak wycofywał się w nierealną sferę swego istnienia, »wyprzedzając wszelkie rozstanie«, by ów »wspaniały dywan« świata i ludzkich uczuć przemienić w swój własny poetycki język. Wraz z tą przemianą on sam się przeobrażał. Rilke, który wyłania się ze swej liryki oraz listów, jest postacią wyidealizowaną, »postacią, jaką sam tworzę, dla świata zewnętrznego, bardziej przekonującą i trwałą&nbsp;… Któż wie, kim naprawdę jestem? Zmieniam się nieustannie.« Jak powiedział kiedyś, w innym kontekście, Philip Larkin – żyć wyłącznie jako poeta znaczyło by żyć <em>udając</em> samego siebie. Kobiety, które kochały Rilkego czy też otaczały go macierzyńską opieką – nawet Lou Salomé – a także przyjaciele, zawsze szczerze gotowi służyć mu pomocą, przypuszczalnie znali jego prawdziwą osobowość równie mało, co rzesze dzisiejszych wielbicieli, oczarowanych jego poezją tudzież ci, którzy – interpretując ją na nowo – dokładają własny kamień do piętrzącego się gmachu studiów jego twórczości.</p>

<p>»Przemiana nie jest kłamstwem.« Źródłem fascynacji historią życia Rilkego jest owo wzajemne przenikanie się realnej postaci, człowieka, który rzeczywiście wiódł tak niezwykłe życie, oraz poetą, dążącym, by »wśród gasnących&nbsp;… w królestwie nocy« być »szkłem dźwięczącym, co się rozbiło już w dźwięku«;</p>

<p>jak wytrzymuje strzała cięciwę, aby skupiona w odskoku</p>

<p>była czymś <em>więcej</em> niż jest. Bo nigdzie nie można pozostać.</p>

<p>Wykaz skrótów</p>

<p>W <em>Przypisach</em> użyto następujących skrótów (pełne tytuły podano w <em>Bibiografii</em>).</p>

<p>Benvenuta [Hattingberg] <em>Rilke und Benvenuta</em>, 1943</p>

<p>Betz <em>Rilke in Frankreich</em>, 1938</p>

<p>Betz2 <em>Rilke in Paris</em>, 1948</p>

<p>BL British Library, Londyn</p>

<p><em>Blätter</em> <em>Blätter der Rilke–Gesellschaft</em></p>

<p><em>Br</em>. 1, 2, etc. Wydania książkowe listów Rilkego (objaśnienie numeracji podano w Bibliografii, Część II)</p>

<p>Brutzer <em>Rilkes russische Reisen</em>, 1934</p>

<p>BStB Bayerische Staatsbibliothek, Monachium</p>

<p>Butler <em>Rilke</em>, Cambridge 1941 (reprint 1973)</p>

<p>Byong <em>Rilkes Militärschulerlebnis&nbsp;…</em>, 1973</p>

<p>Capra <em>The Tao of Physics</em>, 1978</p>

<p>Cardiff Spuścizna B. J. Morse’a, University College, Cardiff</p>

<p>Casellato <em>La veneziana ›misteriosa‹&nbsp;…</em>, 1977</p>

<p>Clary Listy Rilkego do Dorothei von Ledebur, w posiadaniu Gräfin von Clary, Salzburg</p>

<p>CSR Archiwa Muzeum Narodowego, Praga</p>

<p><em>Dernière Amitié </em> <em>La dernière amitié de Rilke</em> (Jaloux), 1949</p>

<p>DLA Deutsches Literaturarchiv, Marbach a.N.</p>

<p>Droszyn ›Der Dicher R. M. Rilke‹, 1929</p>

<p>Ekner ›Rilke, Ellen Key och Sverige‹, 1965</p>

<p>Ficker ›Rilke und der unbekannte Freund‹, 1954</p>

<p>GB Universitetsbibliotek, Göteborg</p>

<p>Goll <em>La poursuite du vent</em>, 1976</p>

<p>Goll2 <em>Rilke et les femmes</em>, 1955</p>

<p>Houghton Houghton Library, Harvard University</p>

<p>HK Hertha Koenig, <em>Rilkes Mutter</em>, 1963</p>

<p>Jaloux <em>Rilke</em>, 1927</p>

<p>JNUL Jewish National and University Library, Jerozolima</p>

<p>Jonas, <em>Huf</em> ›Rilke und Fritz Huf‹, 1974</p>

<p><em>Kat.</em> <em>Katalog</em>, Sonderausstellung Rilke, Marbach 1975</p>

<p>KB Kunglige Biblioteket, Sztokholm</p>

<p>KBCop. Kongelige Biblioteket, Kopenhaga</p>

<p>LAG Landsarkivet, Göteborg</p>

<p>LAL Loulou Albert–Lazard, <em>Wege mit Rilke</em>, 1952</p>

<p>LAS Lou Andreas–Salomé, <em>Lebensrückblick</em>, 1974</p>

<p>Leppin ›Der neunzehnjährige Rilke‹, 1927</p>

<p><em>Les Lettres</em> <em>Rilke: Inédits, études&nbsp;…</em>, 1952</p>

<p>LUL Universitetsbibliotek, Lund</p>

<p>Mason <em>Rilke, Leben und Werk</em>, 1964</p>

<p>Mason2 <em>Rilke, Europe and the English–speaking World</em>, 1961</p>

<p>Mauser ›Lettere di Rilke a Carlo Placci‹, 1956</p>

<p>Mises Obermüller i in. (red.): <em>Katalog der Rilke–Sammlung Mises</em>, 1966</p>

<p>MStB Stadtbibliothek, Monachium</p>

<p>Mühll von der Mühll: ›Erinnerungen an Rilke‹, 1945</p>

<p>Pfeiffer ›Rilke und die Psychoanalyse‹, 1976</p>

<p>Pfeiffer2 ›Denn Rilke starb »trostlos«‹, 1982</p>

<p>Pittsburgh German Literature Centre, Pittsburgh</p>

<p>PMB <em>Paula Modersohn–Becker, Briefe&nbsp;…</em>, red. Busch/von Reinken, 1979</p>

<p>RA Rilke–Archiv, Gernsbach</p>

<p><em>Reconnaissance Reconnaissance à Rilke</em>, 1926</p>

<p>Reventlow <em>Marbacher Magazin</em> 8 (1978)</p>

<p>Salis <em>Rilkes Schweizer Jahre</em>, 1975</p>

<p>Schnack <em>Rilke–Chronik</em>, 1975</p>

<p>Schnack2 <em>Rilke in Ragaz</em>, 1981</p>

<p>Scholz <em>Eine Jahrhundertwende</em>, 1936</p>

<p>Sieber <em>René Rilke</em>, 1932</p>

<p>Sieber, RA Biografia w rękopisie, Rilke–Archiv, Gernsbach</p>

<p>Sieber2 ›Rilke und Worpswede‹, 1941</p>

<p>Simenauer <em>Rilke – Legende und Mythos</em>, 1953</p>

<p>SLB Schweizerische Landesbibliothek, Berno</p>

<p>Šolle ›Neznámé Dopisy R. M. Rilka‹, 1975</p>

<p>Stargardt Katalogi aukcyjne J. A. Stargardta, Marburg</p>

<p>StBPKB Staatsbibliothek (Preussischer Kulturbesitz), Berlin</p>

<p><em>StdFr.</em> Buchheit (red.), <em>Stimmen der Freunde</em>, 1931</p>

<p>Storck ›Rilkes »Linzer Episode«‹, 1981</p>

<p>Storck2 ›Rilkes Briefe an Marianne Mitford‹, 1982</p>

<p>Storck3 ›Unbekannter Brief an Kippenberg‹, 1974</p>

<p>Storck Diss. ›Rilke als Briefschreiber‹, dysertacja, 1957</p>

<p>Studer–Kiefer Album o Rilkem (manuskrypt), 1963–71, SLB</p>

<p><em>Studien Rilke–Studien zu Werk&nbsp;…</em>, 1976</p>

<p><em>SW Sämtliche Werke</em>, 1955–66</p>

<p><em>Tagebücher Tagebucher aus der Frühzeit</em>, 1973</p>

<p>Taxis <em>Erinnerungen an Rilke</em>, 1966</p>

<p>Trebitsch <em>Chronicle of a Life</em>, 1953</p>

<p><em>Testament </em>Rilke, <em>Das Testament</em>, 1975</p>

<p>UBr. Universität Bremen, Bibliothek</p>

<p>Unseld <em>›Das Tagebuch‹ Goethes&nbsp;…</em>, 1978</p>

<p>Voronin Stahl i in., ›Letters of Rilke to Helene ***‹, 1960</p>

<p>Weimar Goethe– und Schiller–Archiv, Weimar</p>

<p>Werfel ›Begegnungen mit Rilke‹, 1976</p>

<p>WNB Nationalbibliothek, Wiedeń</p>

<p>Wohltmann <em>Rilke in Worpswede</em>, 1952</p>

<p>WStB Stadt– und Landesbibliothek, Wiedeń</p>

<p>Wydenbruck <em>Rilke</em>, 1949 (reprint 1972)</p>

<p>ZE Spuścizna Stefana Zweiga, Londyn</p>

<p>Przypisy</p>

<p> »Szlachetna kraina«</p>

<p> »siedziba nieco heroiczna i chropowata«</p>

<p> »Niech Pan będzie szczęśliwy i spokojny w swym zamku&nbsp;… pracując nad pięknymi dziełami, napełniony cichą nadzieją, iż dzięki nim nasza marna, ludzka natura stanie się trochę lepsza.«</p>

<p> »Cierpliwość, cierpliwość spełnienia</p>

<p>cierpliwość pod nieba błękitem,</p>

<p>z każdą kroplą milczenia</p>

<p>dojrzewa w nas błogim rozkwitem.«</p>

<p> »dostrzegam w tym niejako przyzwolenie Boga, iż tkwię w mej samotności, nie przerywając jej nawet gwoli tak miłego wezwania.«</p>

<p> »cały jeszcze gorący, zrodzony z wewnętrznego nakazu pisania, całkiem spontanicznego«</p>

<p> Tytuł w tłumaczeniu M. Jastruna. W pierwszym polskim przekładzie <em>Elegii </em>S. Napierski posłużył się formą <em>Elegie Duinezyjskie</em>, natomiast A. Pomorski tłumaczy je jako <em>Elegie Duińskie</em>.</p>

<p> »lecz oto zwyciężyłem«</p>

<p> »Ach, Nikê, mała Victorio, o dumnie rozpostartych skrzydłach na wieki«</p>

<p> Do Witolda Hulewicza (przyp. tłum.).</p>

<p> »tak, lecz jest zbyt młody«</p>

<p> »Teraz jest już Pan u siebie!«</p>

<p> »zawsze mile widzianym gościem«</p>

<p> »pięknym szlakiem mej samotności«</p>

<p> Istnieją dwie wersje tytułu w języku polskim: <em>Gusła</em> oraz <em>Czary</em> (przyp. tłum.).</p>

<p> »Trzeba tylko wybrać.«</p>

<p> Ach, jeśli w mej wieży zamkowej</p>

<p>czytam, Liliano, twe słowa</p>

<p>to bez wątpienia z miłości,</p>

<p>która mą duszę zachwyca</p>

<p>nocą, dniem, ku wieczności,</p>

<p>i życie tchnie we mnie nowe</p>

<p>każda jej kropla przeczysta.</p>

<p> Orzech</p>

<p>Drzewo, które być może</p>

<p>rozmyśla w swym wnętrzu:</p>

<p>antyczne drzewo–władca</p>

<p>pośród drzew – swych służących!</p>

<p>Drzewo, które nad sobą panuje</p>

<p>przyoblekając się z wolna</p>

<p>w kształt, co obraca wniwecz</p>

<p>wszelkie kaprysy wiatru,</p>

<p>pełen potęg surowych</p>

<p>twój cień świetlisty daje nam</p>

<p>liść przynoszący ukojenie,</p>

<p>i twardych owoców moc.</p>

<p> Tam, pod treliażem, wśród listowia</p>

<p>wytężamy wzrok, by go odnaleźć:</p>

<p>ma swojską twarz niepokornego dziecka</p>

<p>i usta antyczne, choć okaleczone&nbsp;…</p>

<p>Grono przed nim ciężkim się staje</p>

<p>i zda się zmęczone swą ociężałością,</p>

<p>przez krótką chwilę muska nas przerażeniem</p>

<p>tego szczęśliwego kłamcy.</p>

<p>…………………………………………</p>

<p>Ty, który nieczuły i pyszny</p>

<p>zawstydzasz usta i wychwalasz słowo</p>

<p>nieświadomym niebiosom&nbsp;…</p>

<p>Ty, co ranisz stworzenia, powiększając nimi</p>

<p>ostateczną nieobecność, której są okruchami.</p>

<p> Jeśli miałem w sobie śmiałość, by pisać w języku</p>

<p>nie moim własnym, być może, pragnąłem</p>

<p>zgłębić to słowo proste, którego władza niezwykła</p>

<p>trapiła mnie od zawsze – Sad, to jego imię.</p>

<p>Imię czyste, co skrywa wiosnę antyczną</p>

<p>równie bogatą jak przezroczystą,</p>

<p>imię, co pośród sylab symetrycznych</p>

<p>podwaja wszystko, pełne obfitością.</p>

<p> »Lecz tak niewiele we mnie talentu!«</p>

<p> »Cóż za publiczność!«</p>

<p> Tytuł w przekł. W. Hulewicza (przyp. tłum.). </p>

<p> Kraju, w pół drogi wstrzymany</p>

<p>pomiędzy niebiosami a ziemią</p>

<p>głosami wody i spiżowych tonów,</p>

<p>kraju słodki i ciężki, młody i stary,</p>

<p>niczym ofiara wzniesiona</p>

<p>ku dłoniom gościnnym –</p>

<p>piękna kraino, ukończona</p>

<p>ciepła jak bochen chleba!</p>

<p> Drogi, co wiodą donikąd</p>

<p>wijąc się wśród łąk niezmiennych;</p>

<p>bezdusznie już opowiedziano</p>

<p>o ich kresach tajemnych,</p>

<p>drogi, co często</p>

<p>nic więcej nie mają jak tylko</p>

<p>czystą przestrzeń przed sobą</p>

<p>i porę roku niewinną.</p>

<p> »prowincji odrętwiałej, zgnuśniałej«</p>

<p> Różo, świeża i czysta, gdy cię opieram</p>

<p>o me oko zamknięte –</p>

<p>rzekłbyś, to powiek tysiące,</p>

<p>skrywają, jedna pod drugą</p>

<p>tę moją, rozognioną.</p>

<p>Tysiące snów na przekór mej mrzonce,</p>

<p>w której wędruję samotnie</p>

<p>po labiryncie pachnącym.</p>

<p> »do rychłego zobaczenia!«</p>

<p> Wnętrze dłoni, słodkie, okaleczone łoże</p>

<p>na którym gwiazdy śpiące</p>

<p>pozostawiły fałdy</p>

<p>wznosząc się ku niebiosom.</p>

<p>O, dwa łoża mych dłoni,</p>

<p>opustoszałe i zimne,</p>

<p>lekkie nieobecnym ciężarem</p>

<p>spiżowych gwiazd.</p>

<p> W liście do Witolda Hulewicza z 10.11.1925 Rilke wyjaśnia niektóre fragmenty <em>Maltego</em>; zaś w liście datowanym stemplem pocztowym 13.11.1925, nazywanym przez niektórych testamentem duchowym poety, obszernie tłumaczy genezę i znaczenie <em>Elegii duinejskich</em> oraz <em>Sonetów do Orfeusza</em> (przyp. tłum.).</p>

<p> »Cóż za pańszczyzna, cóż za trud daremny«</p>

<p> Chrystus zmartwychwstały</p>

<p>Jakże pozostać w tym ciele, niczym ziarno</p>

<p>zranione, by znów wypuściło pędy</p>

<p>w kurhanie pełnym niepokoju,</p>

<p>gdy odczuje w sobie wstrząs wiosenny?</p>

<p>Jakże oddzielić to serce roślinne</p>

<p>od Przyrody, co je otacza,</p>

<p>głoszącej, że nic zła nie powstrzyma</p>

<p>chyba że go przeistacza.</p>

<p> »tych kilka kwietników nieuprawnych raz jeszcze to sobie przemyśli, jak powiedziałby Valéry«</p>

<p> Dzika różo nadobna</p>

<p>paro subtelna i skromna</p>

<p>której nikt nie dopełnił płatkami,</p>

<p>by, jak u swego początku,</p>

<p>wciąż pozostała tą samą&nbsp;…</p>

<p> Po przejściu na emeryturę Henri Gaspoz wraz z żoną ufundowali nagrodę, przyznawaną co roku twórcom dzieł sztuki i literatury. Po raz pierwszy otrzymał ją walijski rzeźbiarz Vitali za popiersie Rilkego, które Gaspoz podarował później miastu Sierre w dowód swej wdzięczności dla poety. Uroczystość odsłonięcia rzeźby odbyła się 28.09.1984 w Jardin Public w Sierre.</p>

<p> »Czuła danina dla Francji«</p>

<p> »Ćwiczenia i unaocznienia«</p>

<p> »godny podziwu poeta, którego uwielbiam«</p>

<p> »smutne dolegliwości«</p>

<p> Do spotkania w Paryżu nie doszło. Rilke i księżna Marie nie zobaczyli się już nigdy więcej (przyp. tłum.).</p>

<p> »coraz wolniej sączące się życie«</p>

<p> »Pogodna«</p>

<p> Jak sprawić, byś jeszcze nie odeszło, piękne lato&nbsp;…</p>

<p>To życie gasnące, powolne,</p>

<p>to serce odwrócone,</p>

<p>to połowiczna nadzieja,</p>

<p>której to więcej, to znów mniej&nbsp;…</p>

<p> »przesadna uprzejmość«</p>

<p> »fundamentalne zrozumienie istoty rzeczy, któremu nigdy nie zdołało dorównać żadne stwierdzenie dotyczące M.L.Brigge; a Pamiętniki istnieją już przecież od 17 lat!«</p>

<p> »Twoja niewymowna obecność sam na sam ze sobą«</p>

<p> »Jakaż strata czasu!«</p>

<p> »wśród Pańskich pięknych publikacji«</p>

<p> »Lecz to nadużycie naszych zmysłów i ich ›słownika‹ poprzez ból, który przerzuca jego kartki!«</p>

<p> »Żadnych kwiatów, Madame, błagam Panią, ich obecność pobudza demony, które wypełniają ten pokój. Wszak to, co dotknęło mnie <em>wraz</em> z nimi, wzbogaci łaskę niewidzialnego. Ach, merci!«</p>

<p> »niezrównanemu poecie, drogiemu i wiernemu przyjacielowi«</p>

<p>Muzot i Valmont 1921 – 1926</p>

<p>PAGE </p>

<p>PAGE 56</p>

<p>Epilog</p>

<p>PAGE </p>

<p>PAGE 111</p>

<p>Przypisy</p>

<p>PAGE </p>

<p>PAGE 121</p>

<p>Przypisy</p>

<p>Muzot i Valmont 1921 – 1926</p>

<p>1</p>

<p>Motto: <em>SW</em> I, 718 (przeł. M. Jastrun)</p>

<p> <em>Br</em>. 44: 499, 500</p>

<p> Ibid., 509</p>

<p> 20.7.1921 (SLB)</p>

<p> Od Wernera Reinharta, 29.7.1921 (SLB)</p>

<p> <em>Br</em>. 44: 513</p>

<p> Ibid., 522, 521</p>

<p> Do Wernera Reinharta, 7.10.1921 (SLB)</p>

<p> <em>Br</em>. 44: 516</p>

<p> Do Fridy Strohl, 13.9.1921 (Pittsburgh)</p>

<p> 7.10.1921 (SLB)</p>

<p> <em>SW</em> II, 247 (przekł. filologiczny)</p>

<p> <em>Br</em>. 44: 567</p>

<p> 19.10.1921 (SLB)</p>

<p> <em>Br</em>. 28: 368</p>

<p> 28.11.1921 (SLB)</p>

<p> Do Wernera Reinharta, 11.12.1921 (SLB)</p>

<p> Cyt. Salis, 123</p>

<p> Do Antona Kippenberga, 25.11.1921 (DLA, fragment nie publikowany)</p>

<p> <em>Br</em>. 15, II: 256</p>

<p> <em>Br</em>. 44: 596</p>

<p> Ibid., 585</p>

<p> 26.11.1921 (Houghton; Mises, 511)</p>

<p> Do Louisa Gauchat, 1.12.1921 (SLB)</p>

<p> <em>Br</em>. 31: 438–9 (fragm. listu w przekł. W. Markowskiej)</p>

<p> <em>Br</em>. 30: 686</p>

<p> <em>Br</em>. 7: 404, 407</p>

<p> <em>Br</em>. 44: 594–5</p>

<p> Do Souvairana, 1.1.1922 (SLB)</p>

<p> <em>Br</em>. 44: 1265–6</p>

<p> <em>Br</em>. 31: 438</p>

<p> <em>Br</em>. 6: 41 i nast.</p>

<p> <em>Br</em>. 18: 60–1</p>

<p> <em>Br</em>. 6: 84</p>

<p> Do Jeana Strohla, 6.1.1922 (Pittsburgh)</p>

<p> <em>Br</em>. 37: 202; <em>Br</em>. 6: 93</p>

<p> <em>Br</em>. 44: 658–9</p>

<p> <em>Br</em>. 6: 98</p>

<p> 7.2.1922 (Pittsburgh)</p>

<p> <em>Br</em>. 44: 667</p>

<p> <em>Br</em>. 6: 333</p>

<p> <em>Br</em>. 44: 668</p>

<p> <em>Br</em>. 7: 409–10</p>

<p> <em>Br</em>. 28: 393 (fragm. listu w przekł. W. Markowskiej)</p>

<p> <em>Br</em>. 44: 668, 669</p>

<p> <em>Br</em>. 30: 697–9</p>

<p> <em>Br</em>. 31: 444–5 (fragm. listu w przekł. W. Markowskiej)</p>

<p> <em>SW</em> I, 743–4 (przeł. M. Jastrun)</p>

<p> <em>Br</em>. 44: 673, 672, 675 (słowa »w promiennym lśnieniu dogasającej burzy« w przekł. W. Markowskiej)</p>

<p> Do Wernera Reinharta, 14.2.1922 (SLB)</p>

<p> <em>SW</em> V, 215</p>

<p> <em>SW</em> I, 733, 735 (przeł. M. Jastrun)</p>

<p> <em>SW</em> I, 747 (przeł. M. Jastrun)</p>

<p> <em>SW</em> II, 249 (przeł. A. Pomorski)</p>

<p> <em>SW</em> I, 743 (przeł. M. Jastrun)</p>

<p> Cyt. Storck, Diss., Aneks 129</p>

<p> <em>Br</em>. 4: 275</p>

<p> <em>SW</em> I, 744 (przeł. M. Jastrun)</p>

<p> <em>SW</em> I, 710, 712 (przeł. M. Jastrun)</p>

<p> <em>SW</em> I, 714, 716 (przeł. M. Jastrun)</p>

<p> <em>SW</em> I, 701 (fragm. Elegii w przekł. M. Jastruna)</p>

<p> <em>SW</em> I, 717–720 (fragm. Elegii w przekł. M. Jastruna)</p>

<p> Lama Govinda, cyt. Capra, 147</p>

<p> <em>SW</em>, I, 721, 726 (fragm. Elegii w przekł. M. Jastruna)</p>

<p> <em>Br</em>. 6: 334, 337</p>

<p> <em>Br</em>. 21: 60</p>

<p> <em>SW</em> VI, 1111–27</p>

<p> <em>Br</em>. 18: 53, 55</p>

<p> <em>SW</em> I, 759 (przeł. M. Jastrun)</p>

<p> <em>SW</em> I, 751 (przeł. M. Jastrun)</p>

<p> <em>Br</em>. 6: 333, 334, 335</p>

<p> Capra, 85</p>

<p> Do Jeana Strohla, 13.4.1922 (Pittsburgh)</p>

<p> <em>SW</em> I, 732, 718 (fragm. Elegii w przekł. M. Jastruna)</p>

<p> <em>SW</em> I, 768 (przeł. M. Jastrun)</p>

<p>2</p>

<p>Motto: <em>Br</em> 7: 444</p>

<p> <em>Br</em> 31: 446–8 (fragm. listu w przekł. W. Markowskiej)</p>

<p> <em>Br</em>. 44: 755, 756</p>

<p> Taxis, 112</p>

<p> <em>Br</em>. 44: 697, 739, 733</p>

<p> Ibid., 715</p>

<p> <em>Br</em>. 3: 293</p>

<p> 19.4.1922 (SLB)</p>

<p> <em>SW</em> II, 251</p>

<p> 12.5.1922 (SLB)</p>

<p> <em>Br</em>. 18: 47–8</p>

<p> <em>Br</em>. 44: 770</p>

<p> <em>Br</em>. 28: 407</p>

<p> Wypowiedź Friedy Baumgartner do autora, marzec 1979</p>

<p> <em>Br</em>. 44: 798–9</p>

<p> Do Antoine Contat, 8.11.1922 (cyt. Schnack, 819)</p>

<p> Do Jeana Strohla, 10.1.1923 (Pittsburgh)</p>

<p> <em>Br</em>. 44: 822; do Paula Morisse, 10.2.1923 (SLB)</p>

<p> <em>Br</em>. 6: 178; Salis, 183</p>

<p> <em>Br</em>. 33: 111</p>

<p> <em>Br</em>. 30: 740; <em>Br</em>. 34: 484</p>

<p> <em>Br</em>. 44: 851, 855, 850</p>

<p> Ibid., 849</p>

<p> <em>SW</em> VI, 863 (fragm. <em>Maltego</em> w przekł. W. Hulewicza)</p>

<p> Cyt. Salis, 177</p>

<p> <em>Br</em>. 44: 448</p>

<p> <em>Br</em>. 31: 455 (fragm. listu w przekł. W. Markowskiej)</p>

<p> <em>Br</em>. 19: 3 (przekł. filologiczny)</p>

<p> <em>Br</em>. 44: 886</p>

<p> Studer–Kiefer III (SLB)</p>

<p> Wypowiedź Friedy Baumgartner do autora, kwiecień 1979</p>

<p> Wypowiedź Jeanne de Sépibus do autora, 23.4.1977; Studer–Kiefer IV, 266–72 (SLB); <em>SW</em> II, 658–9 (przekł. filologiczny)</p>

<p> <em>Br</em>. 44: 905</p>

<p> Ibid., 907</p>

<p> Wypowiedź Friedy Baumgartner do autora, marzec 1979</p>

<p> <em>Br</em>. 44: 932; Salis, 187</p>

<p> Do Renée Alberti, 4.9.1923 (cyt. Sieber, RA)</p>

<p> <em>Br</em>. 44: 962</p>

<p> Cyt. Salis, 188</p>

<p> Do Almy Moodie, 31.3.1924 (list sprzedany na aukcji w Berlinie w listopadzie 1980r.)</p>

<p> <em>Br</em>. 44: 963</p>

<p> <em>SW</em> II, 158 (przeł. M. Jastrun)</p>

<p> <em>SW</em> II, 526, 527 (przekł. filologiczny)</p>

<p> 11.3.1924 (SLB)</p>

<p> 22.2.1924 (<em>Mesa,</em> nr 4, wiosna 1952, 34)</p>

<p> <em>SW</em> II, 531, 532 (przekł. filologiczny)</p>

<p> 20.3.1924 (cyt. Schnack, 908)</p>

<p> Do Marie von Mutius, 15.1.1918 (cyt. Betz, 53–4)</p>

<p> <em>Br</em>. 32 (edycja niemiecka): 182</p>

<p> <em>Br</em>. 50: 209</p>

<p> <em>Reconnaissance</em>, 9–10</p>

<p> Cyt. Schnack, 913</p>

<p> <em>Br</em>. 30: 806; do Wernera Reinharta, 22.5.1924 (SLB)</p>

<p> <em>Br</em>. 44: 977, 980</p>

<p> Od Wernera Reinharta, 17.6.1924; odpowiedź Rilkego, 18.6.1924 (SLB)</p>

<p> <em>Br</em>. 18: 95</p>

<p> Do Dorothei von Ledebur, 9.8.1924 (Clary)</p>

<p> Taxis, 115</p>

<p> <em>SW</em> II, 168–74, 279 i nast.</p>

<p> Schnack2, 85–7</p>

<p> <em>SW </em>II, 274 (przekł. filologiczny)</p>

<p> Schnack, 1003</p>

<p> <em>Br</em>. 44: 1011; <em>SW</em> II, 557, 569 (przekł. filologiczny)</p>

<p> 4.9.1924 (Pittsburgh)</p>

<p> <em>Br</em>. 44: 874</p>

<p> <em>Br</em>. 6: 346</p>

<p> <em>Br</em>. 44: 1021</p>

<p> 15.2.1924 (DLA)</p>

<p> <em>Br</em>. 20: 28</p>

<p> 15.6.1924 (DLA)</p>

<p> <em>SW</em> II, 577 (przekł. filologiczny)</p>

<p> Do Edmonda Jaloux, 12.9.1924 (SLB)</p>

<p> Do Dory Herxheimer, 14.7.1907 (Houghton; Mises, 554)</p>

<p> 27.9.1924 (cyt. Schnack, 944)</p>

<p> <em>Br</em>. 44: 1025</p>

<p> <em>Br</em>. 34: 545; <em>Br</em>. 44: 1022–3</p>

<p> <em>SW</em> II, 146–7</p>

<p> <em>Br</em>. 44: 1023</p>

<p> <em>SW</em> II, 502 (przekł. filologiczny)</p>

<p> <em>Br</em>. 44: 1022, 1032</p>

<p> Psychiatrą tym był dr Arthur Muthmann (1875–1957), zwolennik metody Freuda, który w owym czasie prowadził praktykę we Fryburgu Bryzgowijskim. Według stwierdzenia dr. Heinricha Menga (1887–1972) z marca&nbsp;1952r. (Simenauer, 688), Rilke istotnie »w ostatnich latach życia« poddał się leczeniu metodą psychoanalizy u Muthmanna. W późniejszej wypowiedzi z 3.03.1970 (Pfeiffer, 311) Meng oznajmił, iż leczenie, trwające tydzień, zostało przerwane przez Rilkego, który tłumaczył, że było ono zdaniem Lou zbyt niebezpieczne dla niego jako poety, aczkolwiek z początku to właśnie jej sugestie – jak twierdził – skłoniły go do jego rozpoczęcia. Pfeiffer uważa, iż wizyta Menga, jaką złożył Lou w dniach 2.–3.01.1933, odnotowana przez nią bez komentarza w dzienniku, miała na celu poinformowanie jej o tych późnych próbach z psychoanalizą, których Rilke nigdy przed nią nie wyjawił, a które Lou jakoby uważała za całkowicie sprzeczne z jego wcześniejszym nastawieniem (Pfeiffer2, 300–1). Jeśli tak było naprawdę, wówczas list Rilkego do Lou z 31.10 – 8.12.1925, jak również jej odpowiedź z 12.12.1925 (por. str. 723 i 729 [384 i 387 wyd. ang.]), ukażą się w całkiem innym świetle. Jednakże z korespondencji Rilkego z Dory von der Mühll (SLB) z okresu pomiędzy 14.04.1924 (kiedy to po raz pierwszy poeta wspomniał o jej propozycji skonsultowania się z Muthmannem) a 17.01.1925 wynika, iż do tego czasu z owej propozycji nie skorzystał. Po powrocie Rilkego z Paryża w sierpniu&nbsp;1925r. aż do ponownego wyjazdu do Valmont, 20.12.1925, można ustalić jedynie trzy słabo poświadczone okresy, w których poeta mógłby udać się do Muthmanna: 9.–13.10. (z Zurychu), 15.–18.10. oraz 21.–23.10. (z Muzot). Zważywszy czas trwania podróży, w każdym z tych terminów Rilke mógłby odbyć co najwyżej dwie lub trzy konsultacje, a wydaje się mało prawdopodobne, by poświęcił tak niewiele czasu sprawom tej wagi. W każdym razie jest rzeczą równie niepojętą, by przed Nanny Wunderly – nawet jeśli nie chciał wyjawić jej swego zamiaru poddania się psychoanalizie – zataił swą <em>podróż</em> do Fryburga czy też do Bazylei, skąd Dory von der Mühll już wcześniej zgodziła się go zawieźć do Muthmanna; Nanny była przecież w owym czasie jego bliską powiernicą, choć oczywiście nie w tym samym sensie co Lou. Stanowcze wypowiedzi Menga nie pozostawiają, jak się zdaje, żadnych wątpliwości. Niemniej, mając na uwadze powyższe rozważania, kwestia »zatajonej analizy« pozostaje – moim zdaniem – nierozstrzygnięta do czasu pojawienia się dalszych dowodów i świadectw.</p>

<p> <em>Br</em>. 44: 1031, 1036</p>

<p> Cyt. Salis, 199–200</p>

<p> <em>Br</em>. 36: 66–7</p>

<p>3</p>

<p>Motto: <em>SW</em> II, 314 (przekł. filologiczny)</p>

<p> Do Yvonne von Wattenwyl, 16.1.1925 (Rilke–Sammlung, Sierre)</p>

<p> <em>Br</em>. 30: 819</p>

<p> 20.2.1925, do Mieze Weininger (WNB, cyt. Schnack, 971) oraz Ellen Delp (MStB)</p>

<p> <em>SW</em> II, 178 (przeł. M. Jastrun)</p>

<p> <em>SW</em> II, 519–20 (przekł. filologiczny)</p>

<p> Betz2, 95–6</p>

<p> <em>Br</em>. 44: 1058–9</p>

<p> Betz2, 151; list od Claire Goll z 2.9.1925 (DLA)</p>

<p> <em>Br</em>. 7: 495</p>

<p> <em>Br</em>. 15, II: 473</p>

<p> Por. przypis 80 powyżej</p>

<p> <em>Br</em>. 31: 476 (fragm. listu w przekł. W. Markowskiej); <em>SW</em> II, 314 (przekł. filologiczny)</p>

<p> Do Mary Dobržensky, 17.1.1924 (SLB)</p>

<p> <em>Br</em>. 44: 1062</p>

<p> <em>SW</em> I, 347 (przeł. M. Jastrun)</p>

<p> <em>Br</em>. 44: 1192; <em>SW</em> II, 185 (epitafium w przekł. M. Jastruna)</p>

<p> <em>Br</em>. 44: 1193</p>

<p> <em>SW</em> I, 347 (przeł. M. Jastrun)</p>

<p> <em>Br</em>. 44: 1074</p>

<p> <em>Br</em>. 31: 475–8 (fragm. listu w przekł. W. Markowskiej)</p>

<p> Cyt. Schnack2, 86</p>

<p> <em>SW</em> II, 186 (przeł. A. Pomorski)</p>

<p> <em>SW</em> II, 185–6 (przeł. A. Pomorski)</p>

<p> <em>Br</em>. 15, II: 488–90</p>

<p> <em>Br</em>. 44: 1073, 1074</p>

<p> Ibid., 1080</p>

<p> <em>SW</em> II, 317 (przekł. filologiczny)</p>

<p> <em>Br</em>. 44: 1087</p>

<p> <em>Br</em>. 30: 841</p>

<p> 17.12.1925 (Pittsburgh)</p>

<p> Cyt. Schnack, 1017</p>

<p> <em>Br</em>. 44: 1089</p>

<p> <em>Br</em>. 31: 478–82 (fragm. listu w przekł. W. Markowskiej)</p>

<p>4</p>

<p> <em>Br</em>. 7: 509; do Dory von der Mühll, 7.2.1926 (SLB)</p>

<p> Do Wernera Reinharta, 19.2.1926 (SLB); <em>Br</em>. 28: 562</p>

<p> 19.2.1926 (SLB)</p>

<p> <em>Br</em>. 6: 378</p>

<p> <em>Br</em>. 36: 77, 82–98</p>

<p> Ibid., 84, 108</p>

<p> Do Wernera Reinharta, 24.2.1926 (SLB); <em>Br</em>. 37: 244</p>

<p> <em>Br</em>. 44: 1135</p>

<p> <em>Les Lettres</em>, 205–6, 209</p>

<p> <em>Br</em>. 44: 1120</p>

<p> <em>Les Lettres</em>, 208; <em>SW</em> II, 676–7 (przekł. filologiczny)</p>

<p> <em>Br</em>. 44: 1122, 1123</p>

<p> Wraz z listem z 29.2.1924 (dzięki uprzejmości Mme A. Vincens–de Bonstetten)</p>

<p> <em>Br</em>. 45: 29</p>

<p> Ibid., 43</p>

<p> <em>Br</em>. 44: 1130</p>

<p> Ibid., 1122; do Edmonda Jaloux, 5.5.1926 (SLB); <em>Br</em>. 44: 1130</p>

<p> <em>Br</em>. 32 (edycja niemieckojęzyczna): 181 (fragm. przełożony przez autora z francuskiego oryginału)</p>

<p> 3.6.1926 (SLB)</p>

<p> Do Léonie Contat, 8.7.1926 (<em>Rilke en Valais</em>, 187); Studer–Kiefer II, 146 i nast. (SLB)</p>

<p> <em>SW</em> II, 626 (przekł. filologiczny)</p>

<p> <em>Br</em>. 50: 76–8</p>

<p> Ibid., 128, 105 (przekł. filologiczny)</p>

<p> Ibid., 105, 108</p>

<p> Ibid., 112</p>

<p> <em>SW</em> II, 271–3 (przeł. M. Jastrun)</p>

<p> Konstantin Asadowski, <em>Br</em>. 50: 53</p>

<p> <em>Br</em>. 50: 147</p>

<p> Cyt. Schnack, 1055, 1058, 1059</p>

<p> Elisabeth Bergner w rozmowie z autorem, 30.9.1978</p>

<p> Jenny de Margerie w rozmowie z autorem, 15.9.1983. W trakcie pobytu Valéry’ego w Berlinie z końcem roku 1926, zorganizowała ona odczyt, w czasie którego Elisabeth Bergner recytowała przekłady Rilkego; wszelako jej nadzieje na przyjazd poety nie ziściły się.</p>

<p> <em>Br</em>. 44: 1150</p>

<p> Ibid., 1151</p>

<p> Schnack2, 137, 124; <em>Br</em>. 44: 1155</p>

<p> <em>Br</em>. 6: 393</p>

<p> <em>SW</em> II, 509–10 (przekł. filologiczny)</p>

<p> <em>Br</em>. 44: 1152; Schnack2, 122–3; <em>SW</em> I, 507 (fragm. wiersza »Jednorożec« w przekł. A. Pomorskiego)</p>

<p> <em>SW</em> II, 276–7 (przekł. filologiczny)</p>

<p> <em>SW</em> II, 742, 684 (przekł. filologiczny)</p>

<p> Cyt. Schnack2, 127</p>

<p> <em>Br</em>. 28: 591</p>

<p> Do Valéry’ego, 5.9.1926 (cyt. Schnack, 1072–3)</p>

<p> Cyt. Schnack, 1060</p>

<p> <em>Br</em>. 44: 1158–9</p>

<p> <em>Dernière Amitié</em>, 197, 204</p>

<p> Do Jaloux, 20.9.1926 (SLB; <em>Dernière Amitié</em>, 132–3)</p>

<p> <em>Br</em>. 33: 132</p>

<p> Nanny Wunderly do Mieze Weininger, 16.1.1927 (WNB)</p>

<p> <em>Br</em>. 44: 1167</p>

<p> Ibid., 1166</p>

<p> Ibid., 1170</p>

<p> DLA</p>

<p> Cyt. Schnack, 1087</p>

<p> Cyt. ibid., 1088</p>

<p> Ibid.</p>

<p> <em>Br</em>. 44: 1171–2</p>

<p> Nanny Wunderly do Mieze Weininger, 16.1.1927 (WNB)</p>

<p> <em>Br</em>. 30: 955</p>

<p> <em>Br</em>. 31: 482–3 (fragm. listu w przekł. W. Markowskiej)</p>

<p> Ibid., 618, 619 (fragm. listów w przekł. W. Markowskiej)</p>

<p> <em>Br</em>. 30: 956</p>

<p> Ibid., 884; do Richarda Weiningera, 19.12.1926 (WNB)</p>

<p> <em>SW</em> II, 511 (przeł. M. Jastrun)</p>

<p> Cyt. Schnack, 1090</p>

<p> Nanny Wunderly do Mieze Weininger, 16.1.1927 (WNB)</p>

<p> Cyt. Sieber, RA</p>

<p> Cyt. Schnack, 1091</p>

<p> <em>Dernière Amitié</em>, 211–12</p>

<p> <em>Br</em>. 28: 601–2</p>

<p> <em>Br</em>. 33: 135; cyt. Salis, 277</p>

<p> <em>Br</em>. 30: 957</p>

<p> Salis, 283</p>

<p> <em>SW</em> I, 688 (fragm. Elegii w przekł. M. Jastruna)</p>

<p>Epilog</p>

<p>Motto: <em>Br</em>. 4: 170</p>

<p> Stefan Zweig do André Suarésa, 4.1.1927 (dzięki uprzejmości Mme Roland de Margerie)</p>

<p> <em>Philobiblon</em>, vol. VIII, nr 10 (1935), (8)</p>

<p> <em>Inselschiff</em>, vol. VIII, nr 2, 82</p>

<p> Stefan Zweig: <em>Abschied von Rilke</em> (Tybinga 1927), 25, 30</p>

<p> Jaloux, 41–2, 58</p>

<p> <em>Inselschiff</em>, vol. VIII, nr 2, 125</p>

<p> <em>SW</em> II, 277 (przekł. filologiczny)</p>

<p> Wilhelm Hausenstein, <em>StdFr</em>, 90</p>

<p> <em>Die Welt von gestern</em> (Londyn i Sztokholm, b.d.w.), 153</p>

<p> Do Manon zu Solms–Laubach, 12.1.1912 (<em>Br</em>. 4: 166, 165)</p>

<p> <em>SW</em> II, 463</p>

<p> <em>SW</em> II, 95 (przeł. M. Jastrun), 137 (przeł. A. Pomorski)</p>

<p> 21.10.1913 (<em>Br</em>. 31: 305) (fragm. listu w przekł. W. Markowskiej)</p>

<p> Taxis, 107</p>

<p> Hugo von Hofmannsthal do Dory von der Mühll, 1929 (<em>Neue Zürcher Zeitung</em>, 6.10.1982)</p>

<p> Do Nanny Wunderly, 26.12.1919 (<em>Br</em>. 44: 63); do Sidie Nádherný, 30.3.1913 (<em>Br</em>. 40: 181)</p>

<p> Do Julie von Nordeck zu Rabenau, 2.1.1912 (<em>Br</em>. 4: 154)</p>

<p> 22.5.1926 (<em>Br</em>. 50: 238)</p>

<p> Benvenuta, 236</p>

<p> Mason2, 176</p>

<p> Do Elisabeth Schenk zu Schweinsberg, 4.11.1909 (<em>Br</em>. 4: 80–1)</p>

<p> <em>SW</em> II, 42 (fragm. wierszy w przekł. M. Jastruna)</p>

<p> <em>SW</em> I, 759 (przeł. M. Jastrun)</p>

<p> <em>Br</em>. 44: 1193</p>

<p> Ibid., 105–6</p>

<p> <em>SW</em> I, 759, 765 (fragm. Sonetów w przekł. M. Jastruna)</p>

<p> Do Ilse Jahr, 2.12.1922 (<em>Br</em>. 6: 154)</p>

<p> <em>SW</em> II, 266</p>

<p> <em>SW</em> I, 759, 687 (fragm. Sonetów i Elegii w przekł. M. Jastruna)</p>


</body>
</html>