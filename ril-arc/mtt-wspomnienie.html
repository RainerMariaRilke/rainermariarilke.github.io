<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="http://rilke.pl/" />
<title>Rainer Maria Rilke &middot; Artykuły</title>
<meta name="description" content="Rilke. Poeta. Księgozbiór. Świat wczorajszy.">
<meta name="author" content="Dariusz Guzik">
<link rel="stylesheet" type="text/css" href="rilke.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>

<h2>Marie von Thurn und Taxis</h2>

<h2>Wspomnienie o Rainerze Marii Rilkem</h2>

<p><em>Żebym kiedyś u granic strasznego przejrzenia</em></p>

<p><em>radość i chwałę zaśpiewał przyzwalającym aniołom.</em></p>

<p>I</p>

<p>W czerwcu roku 1922 udałam się do Sierre na spotkanie z Rainerem Marią Rilkem; mieszkający w Muzot poeta pragnął przeczytać mi swe Elegie, które rozpoczął pisać w roku 1912 w Duino i ukończył dopiero po dziesięciu długich latach. Dlaczego nie potrafiłam podówczas zrozumieć, iż był to człowiek zaślubiony śmierci…</p>

<p>Czyż kiedykolwiek widziałam bardziej promienne oblicze, czy wsłuchiwałam się w słowa skrzące się milszą błogością? Odniosłam wrażenie, że poznał on tajemnicę życia; radość i cierpienie, pomyślność i nieszczęście, życie i śmierć – wszystko uznał za właściwe, wszystko przyjął z aprobatą, pełen niewymownej radości odnalazł dla wszystkiego zrozumienie. Ja zaś, kiedy spoglądałam na niego i słuchałam jego głosu, odczułam głębokie wzruszenie, widząc, jak tę twarz, poddaną zazwyczaj bezbrzeżnej melancholii, opromienia szczęście.</p>

<p>Winnam była wówczas zrozumieć, iż poeta sięgnął szczytu, wspiął się na najwyższy wierzchołek i spojrzał w oblicze Boga – a potem miał przed sobą już tylko śmierć.</p>

<p>Jako że śmierć nadeszła i zabrała nam niezrównanego poetę tudzież drogiego i oddanego przyjaciela, pragnę oto spisać moje własne wspomnienie o nim, wspomnienie tak drogie memu sercu i być może również tym, którzy znali i darzyli uczuciem tego nieodżałowanego, przedwcześnie zmarłego człowieka.</p>

<p>Na kartach moich dzienników odnajduję notatki, skreślone po niemiecku, przeważnie jednak po francusku, nierzadko jeszcze tego samego dnia. Przepisuję je w brzmieniu nieomal dosłownym, poczynając od wspomnienia naszego pierwszego spotkania w Paryżu w grudniu roku 1909.</p>

<p>Owszem, znałam już wówczas większość jego publikacji, dużo też o nim usłyszałam z ust naszego wspólnego przyjaciela, dr. Rudolfa Kassnera. Pewnego wieczoru w Wiedniu Kainz deklamował jego wiersze, które uczyniły na mnie przejmujące wrażenie. Wiedziałam, że Rilke przebywa w Paryżu, słyszałam także o uwielbieniu, jakim darzył comtesse de Noailles, którą pewnego razu spotkał był przelotnie w atelier Rodina.</p>

<p>Oto kilka zdań, jakie zanotowałam wkrótce po naszym pierwszym spotkaniu.</p>

<p>Bawiłam w Paryżu około dwu tygodni, podczas których wybrałam się z wizytą do comtessy de Noailles. – Proszę mi wyjawić – rzekła niespodzianie – kimże jest ten Rainer Maria Rilke? – Rainer Maria Rilke – odparłam – ależ to przecież jeden z najznamienitszych poetów Niemiec! – W istocie – odpowiedziała z żywym zainteresowaniem – to zaiste poeta, proszę sobie wyobrazić, otrzymuję od niego niezwykłe listy. – Wybuchnęłam śmiechem, który udzielił się również hrabinie. – Z przyjemnością poznałabym go osobiście. Pani go zna, czyż nie? Czy mogłaby pani zaaranżować spotkanie? – Znam go co prawda, niemniej jak dotąd nie zostaliśmy sobie przedstawieni. Lecz nie widzę przeszkód. Proszę przyjść do mnie na herbatę, a pozna pani swego poetę. – I tak skreśliłam mój pierwszy list do Rainera Marii Rilkego; wkrótce potem otrzymałam od niego nader uprzejmą odpowiedź, iż przyjmuje moje zaproszenie. Wspomniałam mu, iż owego dnia oczekuję także wizyty Mme de Noailles. W poniedziałek, 13 grudnia roku 1909 poeta zjawił się punktualnie. Byłam mile zaskoczona, choć nieco jednak zawiedziona, bowiem zupełnie inaczej go sobie wyobrażałam – nie spodziewałam się człowieka w tak młodym wieku, o dziecinnej nieomal powierzchowności. W pierwszej chwili wydał mi się niezbyt urodziwy, acz nad wyraz sympatyczny. Szalenie nieśmiały, lecz pełen towarzyskiej ogłady oraz rzadko spotykanej szlachetności. Niemal od razu zaczęliśmy rozmawiać jak dwoje starych, dobrych przyjaciół. Rilke ukończył właśnie pisać „Pamiętniki Malte Lauridsa Brigge”. Mówił o nim – i to poruszyło mnie do głębi – jak o rzeczywistej postaci, nie zaś o wytworze literackiej fikcji. Malte wciąż wypełniał jego myśli: „Sądzę, że wyraziłem w nim wszystko – nie potrafię powiedzieć nic więcej, zupełnie nic…” – powtarzał głosem tchnącym przygnębieniem. Jako że wówczas nie znałam jeszcze tego naznaczonego bólem dzieła, nie mogłam właściwie zrozumieć sensu jego słów.</p>

<p>Mme de Noailles – czego można się było spodziewać – kazała na siebie czekać. Kiedy wreszcie rozwarły się drzwi, w progu ukazała się „mała, porywcza bogini” (jak Rilke zwykł ją później nazywać). Były to czasy, kiedy kobiety nosiły olbrzymie kapelusze i długie, nader wąskie suknie. Ogromny, ciemny, uginający się od piór kapelusz hrabiny ledwie zmieścił się w drzwiach. W obcisłej, ściągniętej sznurowaniem sukni, spowijającej ją od stóp do samej głowy, comtesse wyglądała niczym egipska statuetka. Sądzę jednak, iż nasz poeta dostrzegł tylko jej oczy – ogromne, czarne, władcze. Hrabina postąpiła krok, przystanęła i zawołała: „Monsieur Rilke, co pan sądzi o miłości, co pan myśli o śmierci?”</p>

<p>Z trudem zdołałam zachować powagę; Rilke był zażenowany i oniemiały. Trwało to jednak tylko krótką chwilę – zaraz też zasiedliśmy zgodnie przy kominku. Mme de Noailles, zarzuciwszy swą pretensjonalność, jak zawsze wzbudzała podziw; wkrótce uświadomiła sobie – wyczułam to w jej głosie – jak niezwykłego człowieka miała oto sposobność spotkać. Z niezmiernym zainteresowaniem przysłuchiwałam się rozmowie dwojga poetów, którzy bez trudu zgłębiali najskrytsze tajniki rzeczy, rozumiejąc się przy tym nieomal bez słów. Z zaciekawieniem obserwowałam Niemca i reprezentantkę kultury romańskiej. Sama będąc dzieckiem obydwu nacji, zauważyłam, iż w pewnej kwestii nie mogli znaleźć wspólnego języka. Oboje wybuchnęli śmiechem, kiedy zdołałam wyjaśnić ich nieporozumienie. W sposób wielce osobliwy Mme de Noailles żaliła się przed poetą, jakich ogromnych trudności może czasem nastręczać sama forma lirycznego wersu, jak wielkiego wysiłku wymaga nierzadko owo zmaganie. Rilke spojrzał wówczas na hrabinę swymi dużymi oczami, w których kryło się zdumienie. – Jakże to, nie sądzi pan, iż to niekiedy okropnie żmudne? – pytała raz za razem. – Ależ skąd, bynajmniej… – Wydawało się, że poeta nie potrafi tego pojąć. Mniemam, iż Mme de Noailles nie potraktowała jego odpowiedzi z należytą powagą. Dopiero gdy bliżej poznałam Rilkego, zrozumiałam, jak wiele prawdy kryło się w tym zdaniu. Poeta bowiem nie napisał nigdy bodaj pojedynczej linijki wiersza, nie czując w sobie inspiracji i wewnętrznego przymusu. Oddawał się im bez reszty, nie uświadamiając sobie zazwyczaj, jakim sposobem niewielki notes, który zawsze miał przy sobie, zapełniał się zapiskami. Rilke pokazywał mi go wielekroć; za każdym razem ogarniało mnie zdumienie, kiedy spoglądałam na czyste, wyraźne pismo, bez śladu jakiejkolwiek korektury.</p>

<p>Ów notes nosił Rilke zawsze w kieszeni czarnej, satynowej kamizelki, zapiętej po samą szyję – była to zresztą jedyna osobliwość, na jaką sobie przez pewien czas pozwalał. Poza tym jego skromny ubiór, przy całej swej prostocie, nie budził zgoła żadnych zastrzeżeń.</p>

<p>Pożegnawszy Mme de Noailles, dotrzymywaliśmy sobie wzajem towarzystwa jeszcze przez długi czas. Rilke nie mógł otrząsnąć się z przemożnego wrażenia, jakiego doświadczył. Wszelako spotkanie to miało dziwne implikacje. Poetą zawładnął bezgraniczny lęk przed wpływem, jaki mogłaby przypadkiem zyskać nad nim Mme de Noailles. Po tym pierwszym spotkaniu, które tak wiele mu ofiarowało, skreślił do młodej hrabiny list, w którym wyznał, iż nie poważyłby się zacieśnić łączących ich więzów. – Pani to zrozumie – rzekł do mnie – gdybym widywał ją częściej, wówczas zatraciłbym mą własną tożsamość, popadłbym w jej niewolę i mógłbym żyć już tylko <em>jej</em> życiem… – Z ust Mme de Noailles, na której obliczu malował się to gniew, to znów rozbawienie, usłyszałam te słowa: – Ach, pani poeta jest nader uprzejmy – śle do mnie list jedynie po to, by mi oznajmić, że nie chce mnie już więcej widzieć. – Zapewniałam hrabinę, iż jest to być może dowód najwyższego uznania, jakie Rilke mógł jej okazać.</p>

<p>Wkrótce potem poeta ofiarował mi esej poświęcony tej niebezpiecznej istocie: „Księgi miłującej”, utwór, który uważam za jedną z jego najbardziej niezwykłych prac.</p>

<p>Dwa lub trzy dni później opuściłam Paryż; nim powróciłam do Czech, zatrzymałam się na jakiś czas w Wiedniu. Tam też Rilke przesłał mi niewielki tomik, na kartach którego widniał tekst owego eseju. Z czasem znalazły w nim swe miejsce także niektóre spośród niepublikowanych wierszy poety. Przechowuję ów tomik niczym drogocenny skarb.</p>

<p>Wymienialiśmy listy bez przerwy przez lat siedemnaście. Serce ściska się we mnie, kiedy pomyślę, z jaką radością spoglądałam zawsze na jego subtelne pismo, co z taką wyrazistością zdradzało poczucie piękna i harmonii, którego poeta nigdy nie zatracił. Nigdy też nie poznałam żadnego pisma, które by je choć trochę przypominało. Jakież było zatem moje zdumienie, kiedy w pewnym dziele poświęconym sztuce piętnastego stulecia ujrzałam odręczne zapiski Rafaela; ich nieskazitelne piękno i doskonałość formy przywiodły mi na pamięć pismo naszego przyjaciela.</p>

<p>II</p>

<p>Rok 1910 przyniósł nam chwile ogromnej radości, jako że mogliśmy gościć u siebie Rainera Marię Rilkego. W jednym z pierwszych listów wspominałam mu o naszym Duino, które z czasem miało się stać dlań miejscem niezwykle ważnym. „Pani «zamek nad morzem»” – odpisał mi – „w myślach wznoszę go nad morskim brzegiem, budzącym wspomnienie Viareggio, gdzie przed laty nieraz szukałem schronienia; powstała tam spora część Księgi godzin. Często wyobrażałem też sobie, iż gdzieś tam musi istnieć jakiś zamek – gdziekolwiek jest, z pewnością będzie to ten, którego wówczas poszukiwałem”.</p>

<p>I nie rozminął się z prawdą, jakkolwiek surowe skały piętrzące się nad brzegiem Adriatyku w niczym nie przypominają kwitnących wybrzeży Morza Śródziemnego.</p>

<p>Wkrótce potem Rilke zapowiedział się z wizytą i przybył do nas 20 kwietnia. Gościłam wówczas tajnego radcę Bode i jego córkę oraz Rudolfa Kassnera. Tamtego popołudnia pojechaliśmy do Cividale, by zwiedzić Tempietto longobardo. Kiedy wróciliśmy do Duino, Rilke przebywał na zamku już od kilku godzin. Dla naszego gościa przeznaczyłam rzadko kiedy zajmowany pokój, który wydał mi się wręcz stworzony dla niego. Był to pokój narożny z oknami wychodzącymi na trzy strony świata; niewielkie ukryte schody prowadziły zeń do oratorium. Strop zdobiły subtelne weneckie sztukaterie. Mimo trojga okien pokój tonął w półmroku, zawsze napełniała go cokolwiek niesamowita atmosfera, co nierzadko było powodem narzekań jednej z moich sióstr. Rilke jednak polubił ów pokój; szczególną radość budziła w nim zalegająca wokół głęboka, niczym niezmącona cisza. Nie miał w pobliżu żadnych sąsiadów, jako że po jednej stronie mieściła się kaplica zamkowa, po drugiej zaś ogromna jadalnia, ciągnąca się przez całą szerokość zamku. Z przylegającego do niej długiego kamiennego balkonu roztaczał się widok na otwarte morze. Na lewo od naszego skalistego grzbietu leżały Triest i Miramare, dalej ciągnęły się istryjskie góry.</p>

<p>Nie mogłam sobie darować, iż spóźniłam się na przyjazd Rilkego. On jednak wyznał mi, iż z przyjemnością spędził te pierwsze godziny w samotności, bowiem niewymowne doprawdy piękno Duino tak głęboko go poruszyło, że potrzebował chwili odosobnienia, by zebrać się w sobie. Byłby niemal całe to świetliste wiosenne popołudnie spędził na balkonie, chłonąc woń niezliczonych irysów, i wdychał przesycone solą powietrze, unoszące się znad morskich fal, byłby zatonął spojrzeniem w błękicie morza i nieba, pogrążony bez reszty w swym samotnym zamyśleniu.</p>

<p>Wspólnie spędzone dni na zawsze zachowam w pamięci. Im częściej przebywałam w towarzystwie poety, którego w Paryżu widywałam nader rzadko, tym bardziej ulegałam jego niezwykłemu, przemożnemu urokowi. Głęboko poruszyła mnie radość, jaką okazywał podczas naszych spotkań, jak również jego wdzięczność, dla której nie mogłam znaleźć wytłumaczenia. To my, tylko my winniśmy żywić dlań uczucie serdecznej wdzięczności, za samą jego wśród nas obecność. Rilke odznaczał się niezwykłą wprost skromnością, jakiej rzadko kiedy doświadczyłam w mym życiu. Cecha ta wszakże znamionowała jedynie <em>człowieka</em>, który wyraźnie różnił się od <em>poety</em>. Poeta bowiem był dla siebie alfą i omegą; słowa uznania czy krytyki przyjmował zawsze z chłodną obojętnością. Wiedział, że musi podążać za głosem swej duszy. To mu wystarczało. Nierzadko też doznawałam wrażenia, iż prócz dumnej wiary w siebie, której nigdy nie stracił, skrywał w swym sercu także… dziecko. Urocze dziecko, nieco osamotnione w tym rozległym świecie, bliższe ziemi i gwiazdom niźli ludziom, wobec których instynktownie odczuwało strach. Dziecko wydane na pastwę mrocznym widziadłom nocy, lecz i podniosłym wizjom, które w końcu dosłyszy głos aniołów, obdarzających „radością i chwałą”.</p>

<p>Jakże trudna była jednak owa droga, droga wiodąca aż do „granic strasznego przejrzenia”! Gdybym tylko mogła była uwolnić jego życie od wszelkiej goryczy i smutku! Sądzę zresztą, że poeta od razu zdołał wyczuć szczerą sympatię, jaką go obdarzyłam; był świadom, iż zawsze znajdzie we mnie oparcie. „Wszystko dobrze, tak, teraz już dobrze” – powtarzał bez końca. Coś niezwykłego – jak mniemał – coś magicznego kryło się w naszym spotkaniu, tym dziwnym, zgoła nieprzewidzianym spotkaniu, które przywiodło go w miejsce, mające stać się świadkiem najwspanialszego rozkwitu jego geniuszu.</p>

<p>U stóp zamku w Duino widać skałę dziwacznie sterczącą ku morzu. W tradycji ludowej zwano ją – i zwie się po dziś dzień – „il sasso di Dante”. Powiadają, że wielki <em>ghibelline</em> zawitał w Duino, kiedy wyruszył z wizytą do Pagano della Torre, patriarchy Akwilei. Po latach cesarz Fryderyk III, do którego zamek później należał, miał w nim jakoby uwieńczyć wawrzynem dwóch poetów. Duino było predestynowane…</p>

<p>Pośród moich nazbyt niestety skąpych zapisków odnajduję kilka linijek poświęconych wycieczce do Capodistria, uroczego miasteczka na wybrzeżu Istrii; przytaczam je w dosłownym brzmieniu: „… Wycieczka do Capodistria. Wraz ze mną Gabriele, dr Kassner i Rilke. Wesołe śniadanie w niewielkiej trattorii, w której Rilke, nieco milkliwy od dnia przyjazdu, zaczął raptem opowiadać swym miękkim, z lekka śpiewnym głosem. Mówił o Rosji; byliśmy pod wrażeniem, słuchając, jak snuł opowieść o samotności Wołgi, kiedy całymi dniami płynie się statkiem w górę rzeki, i nagle, w sercu melancholii niezmierzonych równin, przed oczami wznosi się las olbrzymi, «wznosi niczym noc». A potem – o swych przeżyciach i doświadczeniach podczas pobytu wśród rosyjskich chłopów, o ich biblijnej wielkości, fatalizmie, smutku ich pieśni. O chłopskim poecie, który zapragnął pozować z Rilkem do zdjęcia, o wiekowej babci, dziękującej Bogu, że przed śmiercią mogła powitać w swych progach gościa. I nieco młodszej chłopce o jeszcze nieprzebrzmiałej urodzie, która u drzwi opuszczonej chaty w jakiejś wiosce zagubionej pośród stepu, gdzie Rilke zatrzymał się na noc, opowiedziała mu historię swego życia w słowach tchnących taką prostotą i wielkością, że poeta uznał ją za równą sobie. Nigdy wcześniej z nikim nie rozmawiał tak, jak z tą nieznajomą kobietą, którą widział po raz pierwszy w życiu i miał już nigdy więcej nie spotkać…</p>

<p>Im więcej czasu spędzam z Rilkem, tym głębszą darzę go sympatią, którą on, jak sądzę, odwzajemnia.</p>

<p>Na pierwszy rzut oka wydaje się niezbyt urodziwy, jest niewysoki, szczupły, acz o zgrabnej sylwetce. Pociągła głowa z dużym nosem i pełnymi, wygiętymi w łuk ustami, które uwydatnia jeszcze cofnięty nieco podbródek z głębokim dołeczkiem. Ma za to prześliczne błękitne oczy, oczy kobiety, w których pod krzaczastymi rzęsami rozbłyska zaskakująco radosna i dziecięca figlarność, kiedy człowiek ten uśmiecha się, ukazując oślepiającą biel zębów”.</p>

<p>Drogocenne godziny naszego pierwszego spotkania w Duino upłynęły w niezmąconej harmonii. Odniosłam wrażenie, jakbyśmy znali się już od dawna, nie dzieliły nas żadne obce doznania – prócz tego jednego, naznaczonego magią, jakiej nigdy wcześniej nie doświadczyłam z taką siłą i wyrazistością.</p>

<p>Wszelako ogarnęło mnie również uczucie, że on otworzył mi wiodące do niej wrota…</p>

<p>W owym czasie Rilke nosił się z myślą o napisaniu książki poświęconej Carlo Zeno, znamienitemu admirałowi, na którego życiu zaciążyło fatum. Po nazbyt krótkim tygodniu spędzonym w Duino opuścił nas 27 [kwietnia], pragnąc oddać się studiom w weneckich archiwach, a później powrócić do Paryża.</p>

<p>„Car la parole est toujours réprimée quand le sujet surmonte le disant (François Ier dans son sonnet sur Laure de Sade)”. Tymi słowy Rilke rozpoczął swój pierwszy list z Wenecji; z entuzjazmem wspominał dni pobytu w Duino, nie zapomniał wszakże donieść nam o swej pracy nad książką o Carlo Zeno. Z listów słanych później z Paryża tchnął smutek. W jednym z nich nawiązał do przeżycia, o jakim opowiedziałam mu dwa lub trzy dni przed jego wyjazdem. Otóż śniłam o pewnej zmarłej przed laty kobiecie, jedynej w świecie istocie, której mogłabym zwierzyć całe moje życie. Wiele lat później, bawiąc w Ragaz, gdzie spotkaliśmy się raz ostatni, powróciliśmy do tego snu. Dowiedziałam się wówczas, iż w dzieciństwie Rilke odwiedził ze swą matką ową kobietę, która nawiedziła mnie we śnie. Kiedy M. pochyliła się ku niemu i swymi dużymi, pięknymi dłońmi pogładziła jego włosy, chłopiec doznał niezwykłego wrażenia szczęścia i błogości; nie opuszczało go ono przez wiele dni. Nigdy też go nie zapomniał. To odległe wspomnienie sprawiło Rilkemu ogromną radość, pozwalało mu bowiem uwierzyć, że już w owym czasie, kiedy nie wiedziałam jeszcze o jego istnieniu, łączyły nas wzajem tajemne więzy.</p>

<p>W Paryżu Rilke czuł się tym razem nieswojo. W depeszy, jaką mu wysłałam, zachęcałam go, by przyjechał do Czech. Od razu zapałał ochotą, jednakże zwlekał z wyjazdem przez wzgląd na swe wątłe, wciąż zagrożone zdrowie. Dopiero w połowie sierpnia zawitał u nas, budząc tym naszą niezmierną radość. Nie pierwszy to już raz gościł Rilke w naszym niewielkim miasteczku, będącym wówczas ledwie dużą wioską, położoną na obrzeżach należących do nas rozległych lasów sosnowych, dębowych i brzozowych. Gwoli zdrowego, dobroczynnego powietrza wielu mieszkańców Pragi przyjeżdżało latem do Lautschin (Loučen); również rodzice Rilkego wysłali tam swego syna na kilka tygodni. Nie znałam jego rodziny, w owych dniach zapewne też przebywałam w innych stronach. Rilke miał wówczas piętnaście, może szesnaście lat. Czyż w najpiękniejszych snach mogłabym wymarzyć, iż ten zmizerowany chłopiec, który przybył do Lautschin na kurację wraz ze swą chorą ciotką i najmilszym królikiem, pewnego dnia zostanie znamienitym poetą i jednym z moich najlepszych przyjaciół? Swe tragikomiczne przeżycia Rilke opowiadał mi nierzadko uciesznym i żartobliwym tonem, tak bardzo różniącym się od jego powszedniej melancholii; nigdy go też nie zatracił, gdy mówił o swych tak zwanych „nieszczęściach”. W owym czasie żył z rodzicami na wojennej stopie, gdyż za nic w świecie nie chcieli zgodzić się, by rozpoczął studia, porzuciwszy ostatecznie naukę w nieszczęsnej szkole kadeckiej. Przybywszy do Lautschin, Rilke ujrzał któregoś dnia mojego męża, pochłoniętego bez reszty pracą. Nazywano go „opatrznością tej krainy”, toteż Rilke postanowił poprosić go o pomoc i wsparcie. Kazał się zatem zaanonsować na zamku, po czym na poły bojaźliwie, na poły z nadzieją wręczył mu swe wiersze – sądzę nawet, że kilka z nich wyrecytował. Książę bez wątpienia przysłuchiwał się z życzliwością dorównującą jego roztargnieniu; młodzieniec pożegnał się, przyrzekłszy stawić się i deklamować swe utwory, skoro tylko zostanie wezwany na zamek. Przygnieciony nadmiarem obowiązków, podróżując bez przerwy, mąż mój całkiem zapomniał o nieśmiałej prośbie młodego poety.</p>

<p>Tymczasem ukochany królik zachorował na dyfteryt. Rilke, wraz z ponurą ciotką i chorym zwierzątkiem, czekał z utęsknieniem na wezwanie, które nie nadeszło. Ciotce należało robić zimne okłady, królikowi zaś gorące; w tych okolicznościach dochodziło czasem do zabawnych omyłek. Królik w końcu zdechł – tym samym wakacje dobiegły końca.</p>

<p>Jakkolwiek zaśmiewaliśmy się do łez, kiedy Rilke opowiadał tę historię, to jednak z drżeniem serca myślałam zawsze o tym biednym chłopcu, osamotnionym w swym wyczekiwaniu.</p>

<p>Nie zachowałam żadnych notatek z tego okresu, niemniej pamiętam, że w owych dniach Rilke zaskarbiał sobie coraz gorętszą życzliwość i sympatię nas wszystkich, szczególnie zaś mego męża. Często urządzaliśmy wspólne wycieczki po naszych lasach, które poeta szczerze polubił. Przypominam sobie, jak to w trakcie jednej z naszych przejażdżek ogarnęło mnie przerażenie; pamiętam nawet to miejsce w lesie, długą aleję utworzoną przez wysokie, posępne sosny. Tam właśnie Rilke zaczął niespodzianie opowiadać o „Maltem”, o niemożności napisania czegokolwiek po ukończeniu „Pamiętników”, o niesamowitym uczuciu, iż jego dzieło skończone, albowiem wyraził w nim wszystko… – słowem, oświadczył, że pragnie zarzucić pisanie i zostać lekarzem! Kiedy to usłyszałam, aż dech zamarł we mnie; stanowczo się temu sprzeciwiłam. Wkrótce odzyskałam spokój, uświadomiwszy sobie, iż myśl ta żadną miarą nie mogła zrodzić się w najgłębszych tajnikach jego serca. Niemniej, po raz pierwszy poznałam oto cień straszliwych napadów najczarniejszej melancholii i zniechęcenia, które niekiedy przybierały u niego zgoła niezwykłe formy. Zresztą Rilke zdawał się poruszony moim przerażeniem i nigdy już nie wracał do tej rozmowy.</p>

<p>W owym czasie ukazała się drukiem książka „Dyletantyzm” pióra Rudolfa Kassnera; czytaliśmy ją wspólnie z nietajonym podziwem.</p>

<p>Przed odjazdem poeta zwierzył mi się ze swych planów na zimowe miesiące. Zamierzał udać się w daleką podróż i rozważał wyprawę do Konstantynopola. Z przyjemnością gościłabym go u siebie na Boże Narodzenie, on wszakże żywił nadzieję, iż spotkamy się na jesieni w Paryżu. Mimo że gorąco sobie tego życzyłam, nasze nadzieje spełzły na niczym.</p>

<p>Raz jeszcze powrócił do „Maltego”: „Ogarnia mnie niejaki strach na myśl o wszelkiej gwałtowności, jaką zawarłem w Maltem, jak wraz z nim, pogrążony w nieodłącznej rozpaczy, dotarłem aż do samego końca, poniekąd poza śmierć, tak iż nic już nie było możliwe, nawet umieranie. Sądzę, że nikt jak dotąd nie doświadczył z większą wyrazistością tego, jak bardzo sztuka kroczy wbrew naturze. Jest ona najbardziej namiętną inwersją świata, drogą powrotną z bezkresu, na której człowiek napotyka wszelką prawość; widać ją w całej pełni, jej oblicze jest coraz bliższe, jej ruchy nabierają szczegółu. Tak, aliści kimże się jest, że ma się prawo, że się podąża w tym kierunku wbrew im wszystkim, ten odwieczny powrót, z pomocą którego łudzi się ich, pozwalając wierzyć, iż dokądś się już zaszło, dotarło do jakiegoś końca, a teraz pora wracać?”</p>

<p>W liście tym, przesłanym mi do Duino, Rilke wspominał również mój niewielki buduar z widokiem na Adriatyk, który tak sobie upodobał: „… Pani małe królestwo na piętrze, świat zamieszkały, nabrzmiały wspomnieniami, z oknem patrzącym w przeogromność. W sposobie jego urządzenia kryje się coś ostatecznego, co ogniskuje całą bliskość, tak by bezmiar pozostał w osamotnieniu. Jego niewielka szerokość nie jest bez znaczenia, bezkres staje się bowiem osobliwie czysty, uwolniony od wszelkiego sensu, staje się nieskalaną głębią, nieprzebraną skarbnicą duchowo użytecznego międzyświata…”</p>

<p>Zimą Rilke wyruszył w daleką podróż, toteż przez długi czas nie mieliśmy od niego prawie żadnych wieści. Udał się do Afryki; wyprawę rozpoczął w Algierze i zamierzał zakończyć w Egipcie. Ani Kassner, ani ja nie byliśmy radzi z jego nieobecności; przede wszystkim ubolewaliśmy, iż dzieliło nas tak ogromne oddalenie, nadto również i to, że wedle wszelkiej wiedzy Kassnera Rilke padł ofiarą mnóstwa niepomyślnych okoliczności, co nie przysłużyło się jego zdrowiu i nadszarpniętym nerwom. Istotnie, nieraz jeszcze musieliśmy słuchać jego cierpkich narzekań na tę nieudaną podróż.</p>

<p>Dopiero z końcem lutego nadszedł obszerny list z Heluanu. Złożony chorobą przez niemal trzy tygodnie, Rilke wyjechał z Kairu i schronił się w Heluanie, pełen nadziei, że pod koniec marca zdoła powrócić do Europy. Zapytywał, czy nie za późno prosić o gościnę w Duino, gdyż żywi nieodparte pragnienie ujrzenia mnie, wiele bowiem „nosi w sercu”, czym chciałby się ze mną podzielić. W pierwszych dniach kwietnia spotkaliśmy się w Wenecji; Rilke był wielce znużony i rozczarowany. Nie mógł mi wszakże opowiedzieć wiele o swej podróży, gdyż zatrzymaliśmy się tam jedynie na krótko. — Odnajduję notatkę skreśloną 3 kwietnia: „Galeria Querino Stampalia, z Rilkem”. Tamtego dnia po raz pierwszy dane mi było przeżyć jedno z tych niezwykłych zdarzeń, które bardziej niż inne pozwalały doświadczyć „magicznej” atmosfery, jaka spowijała osobę poety. Czy był to ów „czwarty wymiar”? Czyż on „otworzył przede mną jego wrota”? Z trudem potrafię opisać to głęboko osobiste doznanie…</p>

<p>Mówią o tym poniższe zapiski: „Muszę w tym miejscu utrwalić na papierze niezwykłe przeżycie, które pozostawiło na mnie niezapomniane wrażenie. Pewnego uroczego poranka wybraliśmy się do Galerii Stampalia i Sta. Maria Formosa. Wiedziałam, że Sta. Maria Formosa stoi w pobliżu S. Zaccaria, a zatem w sąsiedztwie Riva dei Schiavoni. Tak więc wpierw popłynęliśmy vaporetto (ach, gondole to coraz rzadszy widok), a następnie ruszyliśmy pieszo. Niski, usłużny starszy człowiek, który serwował wyborne pieczone kasztany, wskazał nam drogę, którą winniśmy pójść, «a potem prosto przed siebie!» Oczywiście należało obrać przeciwny kierunek – i tak zbłądziliśmy w labiryncie ulic, zaułków, mostów i sottoportici. To wstyd dla takiej Wenecjanki jak ja! Raptem znaleźliśmy się w pewnym dziwnym, nieznanym nam miejscu… Była to długa ulica (acz nie zasługiwała na miano weneckiej «Calle»), którą na krańcach wieńczyły niewielkie studnie. Po obu stronach wznosiły się wysokie, ogromne domy – posępne fasady pozbawione zdobień i maszkaronowych ornamentów, stłuczone szyby w oknach, jakie widuje się w uboższych dzielnicach Wenecji. Nadto cisza – cisza, która zdawała się sączyć z zamierzchłych czasów; na domiar pogłębiały ją przenikliwe dźwięki fletni, która nieustannie wygrywała dziwną, orientalną melodię. Przystanęliśmy i zdjęci jednakim uczuciem niesamowitego niepokoju spoglądaliśmy na skruszały gdzieniegdzie bruk, w którego szczelinach pleniła się trawa (trawa w Wenecji!), pozamykane, nieme, nędzne domy, zakratowane okna, w których nikt się nie pokazywał, opustoszałą, bezludną ulicę. Znikąd nie dochodziły żadne odgłosy prócz dziwnych, monotonnych dźwięków zawodzącej fletni… Daremnie szukaliśmy nazwy tej ulicy, widniejącej zwykle na tabliczce. Sądzę, że nigdy już nie odnajdziemy tego zakątka, nie usłyszymy tonów tej niewielkiej fletni, której przeciągła orientalna melodia napełniała drżącym echem wymarłe ulice”.</p>

<p>Często powracaliśmy w rozmowie do tego zdarzenia. Rilke wierzył niezmiennie, iż mimo wszelkich poszukiwań nigdy nie zdoła odnaleźć tego niezwykłego zaułka.</p>

<p>6 kwietnia udałam się w drogę powrotną do Wiednia, Rilke zaś ruszył do Paryża. Następstwa niefortunnej podróży do Afryki wciąż jednak dawały mu się we znaki, nie pozwalając, jak mi donosił, poświęcić się pracy. Niemniej, jego listy były doprawdy niezrównane. Zapowiadał podjęcie dwu prac, dzięki którym miał nadzieję odnaleźć na powrót właściwą drogę, jedyną, jaka mogła przynieść mu ukojenie – były to przekłady „Centaura” pióra Maurice’a de Guérina oraz sermonu „Miłość Marii Magdaleny”. — W maju napisał mi w liście: „Wieczorami rozczytuję się w listach Eugéni de Guérin; to wzruszające, z jakim oddaniem podporządkowała własne życie, co upływało w ciszy niezmąconej odgłosem wydarzeń, swemu bratu, który w tym osobliwym mieście pogrążył się w samotności, by jego pełgliwe intymne światło nigdy nie zagasło, owa wiekuista lampa rzucająca blask na mroczny obraz jego duszy, na którym często niczego nie sposób było dojrzeć”.</p>

<p>Owego roku pewna książka wywarła na Rilkem głębokie wrażenie. Było to niezwykłe dzieło „O pierwiastkach ludzkiej wielkości”, które poeta uznał za najlepszą z prac Kassnera. Z egzemplarzem dopiero co opublikowanej książki w ręku poszedł do Ogrodu Luksemburskiego i jak urzeczony przeczytał ją jednym tchem od początku do końca.</p>

<p>Napisał mi o niej między innymi te słowa: „Czyż ten człowiek, pytam sam siebie, nie jest być może tym najważniejszym spośród nas wszystkich, którzy piszemy i wyrażamy, ten, który dotarł do miejsc najczystszych, który już teraz bez obaw staje w obliczu zgubnych pragnień i omyłek, z jakich my wciąż jeszcze dobywamy sił jedynie pozornych, co nas wyczerpują”.</p>

<p>W tym czasie Rilke znów miał okazję ujrzeć sławnego rosyjskiego tancerza Niżynskiego, który pozostawił na nim niezatarte wrażenie. W szczegółach opisał mi balet „Le Spectre de la Rose”, który miałam możność podziwiać w Wiedniu. Nosił się też z myślą o stworzeniu dla Niżynskiego pewnej kompozycji – miały to być wiersze, być może nawet osobna sztuka, o której, jak sądził, opowiadał mi któregoś dnia; utwór ten przypadł mi jakoby wielce do gustu. Żałuję, że w swym promieniejącym entuzjazmem liście Rilke nic więcej o nim nie napisał, gdyż, niestety, jego obraz zatarł się całkiem w mej pamięci. Zresztą, projekt ten nie doszedł do skutku, podobnie jak zamiar wyjazdu w sierpniu do Wersalu, gdzie poeta miał spotkać Niżynskiego, jego impresaria, kilkoro przyjaciół tudzież d’Annunzia. Nie sądzę, by Rilke kiedykolwiek zawarł znajomość z d’Annunziem.</p>

<p>Tego lata uroczyście oświadczyłam, ku niekłamanemu zadowoleniu Rilkego, iż pragnę wyszukać dlań jakieś szczególne imię, moje własne. Wyłożyłam mu swoje zdanie: „Rainer Maria Rilke” jest zbyt długie, „Rilke” nazbyt krótkie i w żadnym też razie nie jest jego prawdziwym imieniem, zaś „Rainer Maria” budzi zbyt mało szacunku. Jakże zaśmiewał się z tych wyjaśnień, z mojego dlań respektu oraz z mego ambarasu! Niemniej, pożerała go ciekawość, jakież to imię przyjdzie mi do głowy. „Nowe imię! Zważ, Księżno, być może stanie się rzecz niesłychana, być może to jest właśnie moje prawdziwe imię – imię sekretne, które tylko do mnie należy…”</p>

<p>„Doctor Seraphicus!” niespodzianie przemknęło mi przez myśl, jakbym usłyszała jakiś podszept, nie wiedząc, skąd dobiega głos. Bezwiednie powtórzyłam kilkakroć te słowa, zapytując siebie, czy to nieoczekiwane imię jest aby stosowne; postanowiłam to rozważyć. A jednak, cóż za niezwykła, wiedziona przeczuciem myśl natchnęła mnie wówczas! Jakże głęboko odczułam to w mym sercu, kiedy wreszcie wybiła godzina, godzina jego drugiej elegii, tej wspaniałej elegii o aniołach!</p>

<p>23 lipca Serafico, jak od tej pory tytułowałam Rilkego, zawitał w Lautschin. Mieliśmy owego roku wspaniałe lato. Prawie całe dnie przesiadywaliśmy na trawniku w parku przed błękitnym salonem, nazwanym tak przez wzgląd na pomieszczoną w nim porcelanę z Chin i Delft, którą poeta tak bardzo sobie upodobał. Rozświetlonymi słońcem popołudniami spędzaliśmy cudowne godziny, w czasie których Rilke recytował swe utwory, mając za słuchaczy mnie i moją kuzynkę Taxis, z domu Metternich. I tylko nas obie – zatroszczyłam się bowiem, aby bawili u nas jedynie goście zdolni go należycie zrozumieć i docenić, tym bardziej, że w owych latach Rilke nie cieszył się jeszcze takim uznaniem, jakie miał z czasem zdobyć (i zdobędzie jeszcze w przyszłości). Pamiętam, że nawet wiele lat później, w trakcie bolesnej, targanej wojną zimy, kiedy w Wiedniu, w naznaczonej powagą atmosferze zbierało się jedynie wąskie grono osób, nierzadko proszono mnie, bym przynosiła wiersze Rilkego i je „objaśniała”… Tamtego lata w Lautschin po raz pierwszy usłyszałam trzy wiersze: „Młoda dziewczyna”, „Powrót Judyty” oraz „Szkic do św. Jerzego”. Dwa spośród nich ukazały się jak dotąd jedynie w czasopiśmie „Il Baretti”, w moim włoskim przekładzie. Rilke recytował w sposób wielce charakterystyczny – zawsze na stojąco, głosem zdolnym do nieograniczonych modulacji, który niekiedy wzbierał niezwykłą wprost siłą, nadto śpiewnym tonem o wyraźnie akcentowanej rytmice. Jego dziwna obcość z początku raziła, jednak z czasem przejmowała głębokim wzruszeniem. Nigdy nie spotkałam kogoś, kto by deklamował poezje w sposób bardziej podniosły, a zarazem prostszy; słuchacze nie odczuwali znużenia. Zadziwiające wrażenie budziły niezwykle długie pauzy; poeta zwieszał powolnie głowę, przymknąwszy ociężałe powieki – dało się wówczas słyszeć ciszę, jak podczas pauz w sonacie Beethovena. „Pantera”, „Zaklinanie węży”, „Parki”, cóż za przyjemność!… Trzy wspomniane uprzednio wiersze wpisał Rilke do mego niewielkiego tomiku, na którego kartach widniał jedynie esej poświęcony Mme de Noailles. Z czasem ozdobił go niejeden jeszcze klejnot.</p>

<p>Prócz moich kuzynów Taxis podejmowaliśmy jeszcze kilkoro innych gości. Bawili u nas między innymi Carlo Placci – professor of enjoyment, jak go nazywałam, a także pewien młody, wielce uzdolniony angielski architekt. Spędzaliśmy czas w pogodnej atmosferze, kiedy raptem, jak grom z jasnego nieba, spadła na nas wiadomość, niwecząc naszą uroczą harmonię: mój wnuk Raymond nagle zachorował. Lekarz postawił diagnozę – szkarlatyna. Nasi goście musieli wyjechać, ja zaś zostałam z mężem, by opiekować się biednym malcem. Nigdy nie zapomnę rozrzewniającego zaniepokojenia, jakie budziła w Rilkem ta krótkotrwała choroba, ani też jego radosnego przyjazdu do Lautschin, kiedy chłopiec powrócił do zdrowia.</p>

<p>Rilke zawsze powtarzał, iż mój wnuk Raymond jest jedynym dzieckiem, które potrafi zrozumieć. Darzył go szczerą sympatią; to chlubny wyjątek, jako że z dziećmi łączyły go iście osobliwe stosunki. Na dobrą sprawę wcale nie starał się ich zacieśniać, nie wiedział, jakich słów winien używać w rozmowie z dziećmi, czy ma je traktować z powagą czy pobłażliwością. Dzieci natomiast bardzo go lubiły; jego odwiedziny zawsze sprawiały im radość. Często bawiło mnie jego zakłopotanie, jakie musiał odczuwać, kiedy nieufnie spoglądał zdumionym wzrokiem na wesołą gromadkę maluchów. Miał za to niezwykły dar wyszukiwania zabawek, przeważnie zresztą całkiem prostych, które jednak budziły u dzieci niebywały zachwyt. Pewnego razu podarował małemu Raymondowi po jego wyzdrowieniu uroczą staromodną fontannę. Raymond nie przestawał się nią bawić; prawdziwa woda spływała nieustannie do niewielkiego zbiornika, wznosiła się i opadała. Dla Raymonda prezent ten miał w sobie coś ze świata baśni.</p>

<p>Niestety, Rilke nie mógł pozostać u nas na dłużej, jego wydawca wzywał go do Lipska. Jako że Raymond musiał powrócić do swych rodziców, postanowiliśmy wybrać się w dłuższą podróż automobilem. Zaproponowaliśmy Rilkemu, iż zawieziemy go do Lipska, zatrzymując się przedtem na krótko w Weimarze. Powzięliśmy wówczas jeszcze jedną ważką decyzję, albowiem wzmagające się rozdrażnienie Rilkego budziło w nas coraz poważniejsze obawy. Myśl o najbliższej przyszłości napełniała go niepokojem; nie miał pojęcia, gdzie mógłby spędzić jesień i zimę, jako że zmuszony był opuścić swe paryskie lokum (mieszczące się w tym samym domu co pokoje Rodina, w sąsiedztwie ulubionego Ogrodu Luksemburskiego). Nie miał ochoty wracać do Paryża i szukać nowego mieszkania. Pragnął przede wszystkim spokoju, samotności, powiewu morskiej bryzy. Rozmyślał o Biarritz, jednak nie znał bliżej tego miejsca. Słowem, był niezdecydowany, nie miał żadnych planów, na domiar popadł w przygnębienie. I wówczas błysnęła mi nagle myśl o Duino, naszym „zamku nad morzem”, który zimą stał całkiem niezamieszkany. Duino! Nigdy nie zapomnę bezmiaru radości, z jaką Rilke powitał moją propozycję. Umówiliśmy się zatem, że po moim powrocie z Anglii, gdzie zamierzałam złożyć wizytę przyjaciołom, spotkamy się w Paryżu i stamtąd wyruszymy automobilem w podróż, którąkolwiek z dróg, jakie wiodą na nasze skaliste wybrzeże. Jesienne miesiące pragnęłam spędzić w Duino i Wenecji, po czym przenieść się ku zimie do Wiednia. Rilke chciał pozostać w Duino w zupełnej samotności, pod troskliwą pieczą naszej gosposi Miss Greenham oraz wiernego, starego Carlo, Duinejczyka co się zowie, który dzieckiem był u nas w służbie. Nadto cieszyła mnie myśl jeszcze piękniejsza – myśl o podróży po drogach Prowansji, którą od dawna hołubiłam w mym sercu. Z Rilkem, cóż to byłaby za podróż!</p>

<p>Wyruszyliśmy zatem 20 sierpnia. Mój mąż, który wystawił kilka koni w wyścigach w Magdeburgu, miał spotkać się z nami w Lipsku. Nastał urokliwy dzień rozświetlony słonecznym blaskiem, cała równina tonęła w złocistej poświacie. „Midi, roi des étés…!” Wspaniałe lasy ciągnęły się wzdłuż saksońskiej granicy – nigdy nie zapomnę chwili, gdy podczas odpoczynku w cieniu niebotycznych dębów Rilke recytował ten cudowny wiersz o walce z aniołem. Lubił czytać swe wiersze w miejscach, które były ich godne. Podróżowanie nigdy nie sprawiało mi większej przyjemności, niż wówczas, gdy mogłam cieszyć się towarzystwem Rilkego. Nie tylko dlatego, że nic nie umknęło jego uwadze; wszystko postrzegał odmiennie, inaczej aniżeli zwykli śmiertelnicy. Aż dech w człowieku zamierał, nie wiedzieliśmy, co w nim bardziej podziwiać, ogląd zjawisk czy też spojrzenie wnikające w głąb rzeczy, „a glass that shows us many more”.</p>

<p>A przy tym czuło się zawsze tchnienie tajemniczości, acz i promień humoru, który nigdy go nie opuszczał i nierzadko ujawniał się w chwilach najmniej spodziewanych.</p>

<p>Po krótkiej wizycie w Lipsku pojechaliśmy do Naumburga. Z niekłamanym zachwytem poeta spoglądał na wspaniałe, skrzące zielenią witraże katedry; ogromne zainteresowanie wzbudziły w nim także dzieła sztuki rzeźbiarskiej. We wszystkich kościołach, jakie odwiedzaliśmy, odczytywał inskrypcje na nagrobkach, w szczególności poświęcone pamięci tych, którzy zmarli w młodzieńczym wieku. Jakże głębokiego i ukrytego sensu nabierały wówczas nawet te najprostsze inskrypcje! Wracam myślą do pewnego reliefu, widniejącego w krużganku katedry, jeśli mnie pamięć nie myli – przedstawiał bardzo młodego rycerza w pełnej zbroi. Jego sylwetka była tak subtelna i pełna wdzięku, jego postać tak niewiarygodnie wytworna, niczym z portretu jakiejś niewiasty. Rilke nie mógł oderwać odeń oczu. Przejmujące wrażenie wywarło na nim również epitafium pewnego szwedzkiego pazia, który poległ u boku Gustawa Adolfa.</p>

<p>Z przyjemnością wspominam godziny spędzone w Weimarze, zwłaszcza pewne komiczne, nieco dziwne zdarzenie, które wielce rozbawiło Rilkego. Pierwsze kroki po opuszczeniu hotelu – zatrzymaliśmy się w „Elefancie”, wydawał się nam bowiem staromodny i utrzymany w stylu dawnego Weimaru – skierowaliśmy, rzecz to oczywista, w stronę domu Goethego. Znalazłszy się na miejscu, zamierzaliśmy niezwłocznie zwiedzić tamtejszy pawilon ogrodowy. Jako że Rilke utrzymywał, iż zna drogę, minęliśmy uroczy dom pani von Stein i weszliśmy do ogromnego parku. Jednakże raptem pogoda popsuła się, zerwał się porywisty wiatr, mroczne grupy drzew, wstrząsanych gwałtownymi podmuchami burzy, sprawiały niesamowite wrażenie, niczym dziki, heroiczny krajobraz na obrazach Ruysdaela. W bladym świetle kładły się czarniawe cienie, niebo zaciągnęły gigantyczne strzępy chmur, pędzące nad naszymi głowami. Wokół nas skłębiła się gęsta, mleczna mgła, spłynęła na trawnik i przesłoniła ścieżki – wówczas Serafico przyznał stropiony, iż zmylił drogę. Tymczasem zza mgły wynurzył się upiorny posąg, dzięki któremu po wielu nieudanych próbach odzyskał wreszcie orientację. A potem, przed skarpą na obrzeżach parku dostrzegliśmy niewyraźne kontury domu; staliśmy przed zamkniętą bramą, nie mogliśmy jednak nikogo wezwać, gdyż dzwonek nie dźwięczał. Serafico, zdradzając coraz większe zaniepokojenie, uznał, iż jesteśmy zapewne skazani, by aż po samą wieczność błądzić po tym opustoszałym labiryncie. W końcu wyłoniły się opodal trzy postacie. Rilke rzucił się ku nim, by zapytać o drogę do miasta, gdyż rzęsista ulewa zmusiła nas do powrotu. Skonfundowany podszedł do mnie i zawołał: „Sądzę, że zadano nam urok; zwracam się do jednego z nich, wierząc, że rozmawiam z rodowitym weimarczykiem… A tu widzę twarz barwy żółtej i skośne oczy. Nic nie odpowiada. Zapytuję drugiego – lecz ten jest równie żółty i milczący. Podchodzę do trzeciego: także rodowity Japończyk. On wskazał mi drogę. – Wszelako czegóż szukają ci «Nippończycy» w Weimarze? I dlaczego właśnie oni zjawiają się niespodzianie, jedyne żywe istoty pośród tej mgły, w tym parku, gdzie drzewa zdają się niczym widma i stoi tylko jeden upiorny posąg?”</p>

<p>Starałam się znaleźć dla naszego poety jakieś wytłumaczenie. Zapewniłam go, iż przypadkiem znaleźliśmy się w obcym śnie, nie należącym do naszego życia, być może w sennych marzeniach jakiegoś samuraja, który w Jokohamie zapadł w głęboki sen. Rilke roześmiał się, lecz mimo wszystko nie zgadzał się, twierdząc, iż takowy sen z Dalekiego Wschodu jest w Weimarze cokolwiek niestosowny. Wizyta w niewielkim antykwariacie odwróciła nasze myśli od tego zdarzenia. Wyszukałam tam śliczną miniaturę wielbionej przez Goethego cesarzowej Marii Ludwiki. Serafico upierał się, iż była ona niegdyś własnością Goethego. On sam zakupił niewielką książkę, której miał przypaść w udziale los niezwykły. Tomik ów, z roku 1801, w uroczej turkusowej oprawie z filigranowymi ornamentami w stylu Ludwika XVI., zawierał treść obojętnej wartości – po latach miał skrywać jeden z najcenniejszych manuskryptów.</p>

<p>Rzecz zadziwiająca – kiedy spotkaliśmy się po raz pierwszy w Lautschin, często spieraliśmy się o Goethego, którego uwielbiałam od lat dziecięcych. Serafico nie chciał o nim słyszeć; utrzymywał wręcz, iż nigdy nie przeczytał żadnego z jego dzieł – i nie miał takiego zamiaru. Ta jego dziwna antypatia nie dawała mi spokoju. Jednak w trakcie naszego późniejszego spotkania zauważyłam zmianę. Rilke wyjawił mi wówczas, iż przypadkiem natrafił na listy do hrabiny Stolberg. Ich lektura tak go wzruszyła, tak zachwyciła i urzekła, że cofa wszelkie wypowiedziane uprzednio opinie. Od tej chwili czytał Goethego z upodobaniem i zaczął go wielce sobie cenić.</p>

<p>Tymczasem – nazbyt wcześnie – nadeszła godzina pożegnania. Rilke zamierzał pozostać jeszcze kilka dni, ja zaś wyruszyłam drogą przez Kassel, Frankfurt, Luksemburg do Paryża.</p>

<p>W owym czasie doszły Rilkego wieści o zaginięciu Mony Lisy, pogrążając go w głębokim smutku. Rzecz charakterystyczna, iż poeta uczynił przy tej okazji następującą uwagę: Malte Laurids, dla którego ona, o ile go pamięć nie myli, pełna była niewymownej realności, przypuszczalnie, gdyby był tego jeszcze doczekał, doszedłby do konkluzji, iż sam już nie żyje; tak pewnie i niezmiennie, gdyby przyłożyć miarę jego własnej egzystencji, jaśniała dlań w swej jawnej tajemnicy. Po prawdzie, zawsze przesadzał.</p>

<p>Z Londynu uprzedziłam Rilkego, iż z początkiem października wracam do Paryża; moglibyśmy wówczas wyruszyć w naszą podróż przez Prowansję do Włoch. Jednakże we wszystkich swych listach przygnębiony poeta uskarżał się na zły stan zdrowia. Niekiedy zadaję sobie pytanie, czy to ustawiczne znużenie i osłabienie, te bezustannie napięte, rozigrane nerwy – osobliwe przeciwieństwo stanowiła jego powierzchowność, niezwykła młodzieńcza świeżość, której nie zatracił aż do samego końca — czy to wszystko nie było już pierwszym, nierozpoznanym symptomem strasznej choroby, która miała nam go zabrać?</p>

<p>Wracając jednak do jego listów pisanych tamtej jesieni, szczególnie zainteresował mnie niniejszy fragment: „Marta kreśli od tej pory jedynie te słowa: «J’oserais presque ne pas vous écrire, si cela pouvait vous faire revenir plus vite.» Jak to należy rozumieć? Moje serce nie potrafi sobie z tym poradzić. Z drugiej wszakże strony ogarnia mnie (nie tylko na ciele) jakaś tęsknota za przestrzenią, lasem, samotnością – jakiej dotychczas prawie nie znałem”.</p>

<p>Marta! Rilke wielekroć już o niej opowiadał, niemniej w listach jej imię pojawiło się po raz pierwszy. Z tą bardzo młodą dziewczyną łączyło go więcej niż z którąkolwiek kobietą. Wciąż śnił o Marcie, wciąż spotykał się z nią, nieustannie odkrywał w niej nowe przymioty, które objaśniał i roztrząsał z prawdziwym zdumieniem i głębokim uwielbieniem. Niegdyś pokazał mi w Duino pewien list, który dopiero co otrzymał – krótki, nieco nieśmiały, pełen niewysłowionej delikatności. To najpiękniejszy list miłosny skreślony do poety, jaki kiedykolwiek przeczytałam. Niestety, ów wspaniały list przepadł wraz całą skrzynią dokumentów, listów, notatek i szkiców, które zaginęły w Paryżu w roku 1914. Rilke był niepocieszony.</p>

<p>Przyszłość Marty budziła w nim gorączkowy niepokój. Powierzył dziewczynę opiece pewnej kobiety, która gotowa była się o nią zatroszczyć, niemniej nie potrafiła zapanować nad jej zapędami. Przyczyniło to poecie wielu zmartwień: „Pani W. tak znakomicie odegrała rolę ucznia czarnoksiężnika; pozwoliwszy rozwinąć się temu pełnemu fantazji, nieokiełznanemu dziecku, teraz chce się raptem od niego uwolnić – czyż zdołam je poskromić i wtłoczyć na powrót w przestrzeń jego serca? Słowo, słowo, nie znam takowego – czy podszepnie mi je chwila? Biedny «Dottor Serafico», nigdy, ach nigdy nie okazał mniej mistrzostwa…”</p>

<p>W tym samym liście Rilke napisał: „Nic nie jest dla mnie tak niezrozumiałe w żywocie bogów (który zapewne w sferze duchowej wciąż na nowo się odradza, upływa i ma słuszność), jak ów moment, kiedy się oddalają, usuwają w cień; czymże byłby bóg bez obłoku, który go osłania, czymże byłby zużyty bóg? Duino jest obłokiem mojego istnienia… zamieszkać byle dalej, dalej, pogrążyć się w osamotnieniu… Pani wiesz, jak bardzo tego pragnę”.</p>

<p>Jakże bardzo owo duchowe królestwo bogów stało się jego udziałem, udziałem skromnego Serafico, który, nie będąc tego świadom, jedynie w tym świecie odetchnąć mógł pełną piersią.</p>

<p>Duino zaprzątało jego myśli bardziej niż kiedykolwiek. Pragnął znaleźć tam dla siebie schronienie, snuł tysiące planów na czas naszego wspólnego pobytu. Między innymi chciał wraz ze mną – niemal odjęło mi mowę, wraz ze mną! – przełożyć „Vita nuova”. Kiedy wspomniał o tym po raz pierwszy, uznałam to za żart, on wszakże traktował ów zamiar z niewzruszoną powagą. Nadto wyraził przekonanie, iż praca ta z pewnością kiełkuje już w mej głowie. Być może sądził tak dlatego, iż wiedział, że od lat najmłodszych znałam Dantego bardzo dokładnie. Moja matka, kobieta niezwykle starannie wykształcona, wzrastała w artystycznym i literackim środowisku Wenecji. Nas również wychowywała w przesyconej pięknem atmosferze, którą Włochy emanowały wówczas z większą o wiele siłą niż dziś. Sama pisała urocze wiersze, zebrane w niewielkim, wydanym z myślą o przyjaciołach tomie. Niektóre spośród nich ukazywały się w książkach dla dzieci, przeglądach literackich etc. Literowania i czytania uczyła mnie z tekstów wielkich klasyków włoskich. Wkrótce po śmierci mego ojca sprowadziła nam księdza z gimnazjum trydenckiego, który był rozmiłowanym filologiem. Wciąż słyszę w myślach, jak pod wieczór, spacerując po tarasie w Duino, recytuje Iliadę – rozkoszowałam się brzmieniem tej wspaniałej obcej mowy. Moja dobra pamięć oraz talent do języków nie uszły jego uwagi. Czytaliśmy wspólnie między innymi „Boską Komedię” i nauczyłam się jej prawie w całości na pamięć.</p>

<p>To właśnie podsunęło Rilkemu ów pomysł. Kiedy w Monachium oczekiwał na wyjazd, zgłębiał sztukę Egiptu, potem zapragnął studiować medycynę, w końcu uczyć się jazdy konnej. Byłam przerażona; zanim jednak zdołałam ochłonąć z wrażenia, jakie uczyniły na mnie wszystkie te naukowe i sportowe zamierzenia, Rilke powziął myśl, by w trakcie podróży do Duino na krótko zawitać w Toledo. Pragnął ujrzeć to miasto i znajdujące się tam malowidła El Greca. Co prawda nadłożylibyśmy nieco drogi, niemniej jednak poeta śnił o Toledo, śnił swój własny, niezwykły sen!</p>

<p>Na wszelki wypadek prosił, bym wróciła do Paryża tak szybko, jak to tylko możliwe. Wydaje mi się, że doprawdy skróciłam mój pobyt w Anglii, by, jak mu odpisałam w tonie cokolwiek nonszalanckim, rozwikłać nieco jego zagmatwane pomysły. Albowiem faraonowie i egipskie dynastie, medycyna i nauka konnej jazdy, Toledo i El Greco, nie mówiąc już o Marcie i „Vita nuova” – cóż za nieład zamierzeń, cóż za kłębowisko intencyj!</p>

<p>Wszelako gdy zawitałam w Paryżu, niczego nie byłam w stanie rozwikłać. Zastałam tam co prawda mojego Serafico, który, jak twierdził, wyczekiwał mnie z utęsknieniem, lecz również szereg listów, gwoli których musiałam niezwłocznie udać się do Wiednia. Byliśmy zrozpaczeni; poczyniłam jednak starania, by wszystko ułożyło się pomyślnie. Musiałam natychmiast wyruszyć w drogę, lecz nie chcąc sprawić Rilkemu zawodu, oddałam mu do dyspozycji automobil, by mógł odbyć swą podróż drogami Prowansji i północnych Włoch do Duino i tym samym ziścić nasze wspólne marzenie. Niemało radości sprawiła mu ta jazda w towarzystwie naszego dzielnego szofera Piero, który z wolna posuwał się naprzód, pokonując co dnia krótkie odcinki drogi. Dzięki temu Rilke nie odczuwał znużenia i bez przeszkód dotarł do Duino, gdzie przebywał mój najstarszy syn. Ja również zdążyłam już przybyć na zamek.</p>

<p>III</p>

<p>Z rzewnym uśmiechem wspominam tamtą urokliwą jesień, kiedy mogłam się cieszyć obecnością naszego przyjaciela. Mniemam, że również dla niego był to czas niecodziennej wesołości i cichego wytchnienia. Zaklinałam Rilkego, by czynił wszystko wedle własnych upodobań. Dnie upływały nam w poczuciu niezmąconej harmonii; nieliczni przyjaciele, których zaprosiłam do Duino (byłam wielce wybredną w doborze przyjaciół!), nawiązali z Rilkem nić wzajemnej sympatii i życzliwości. Przede wszystkim moja droga przyjaciółka hrabina V. B., kobieta wyróżniająca się w równej mierze oryginalnością, co dobrodusznością charakteru. Mieszkała w uroczym domu w sąsiedztwie, toteż mogliśmy ją często widywać. Na kilka dni zawitała u nas także moja przyjaciółka rodem z Anglii, Mary C.; wspólnie zwiedziliśmy Akwileję. 5 listopada z tygodniową wizytą przybył Rudolf Kassner, zaś 7 listopada Horatio Brown, człowiek niezwykły, który jak nikt inny potrafił obdarzyć poetę zrozumieniem i uwielbieniem. Bliska więź łączyła go również z Kassnerem.</p>

<p>Rilke był szczególnie uradowany obecnością Kassnera. Wczesnym rankiem wybierali się razem na długie spacery, szczególnie do Tiergarten, który Rilke bardzo sobie upodobał. Siedząc na tarasie zamkowym widziałam ich częstokroć, jak wracali pogrążeni w rozmowie. Kassner, o błyszczących oczach i władczym spojrzeniu, mówił głośno, żywo gestykulując; obok niego subtelny Serafico, nieco pochylony do przodu i zwrócony ku swemu rozmówcy, przysłuchiwał mu się w napięciu, to z uśmiechem na ustach, to znów z trwogą malującą się w oczach, kiedy Kassner potępiał w czambuł świat cały. Zazwyczaj Rilke przychodził później do mnie i opowiadał mi z przejęciem o wszystkim, na poły rozbawiony, na poły zdjęty przerażeniem, zawsze jednak pełen bezgranicznego podziwu i zrozumienia, nawet wówczas, gdy w pewnych kwestiach miał odmienne od Kassnera zdanie.</p>

<p>W owym czasie gościł u nas często „Quartetto Triestino”. Jego członkowie bawili na zamku przez cały dzień i raczyli nas wyborną muzyką. Jak cudownie rozbrzmiewały na ogromnym tarasie utwory Beethovena i Mozarta, jakże ich dźwięki płynęły ponad rozległą taflą morza! Taras odznaczał się znakomitą akustyką; zamek, piętrzący za nim swe potężne mury, odbijał tony jak dobre pudło rezonansowe. Dźwięki dobywające się z instrumentów strunowych nabierały niewiarygodnej siły i intensywności, tak iż dało się je słyszeć z daleka. Nierzadko pojawiały się na horyzoncie barki rybackie i w niemym nasłuchiwaniu podpływały do naszego skalistego brzegu. Taras ów tworzył platformę jednej z obronnych wież, wysuniętych ku morzu – czworokątny plac otoczony kamienną balustradą, na którym rosła oszałamiająca obfitość kwiatów wszelkiego gatunku; wśród nich bujnie plenił się gęsty, prastary bluszcz. Pośrodku stała wyłożona różowym marmurem studnia wenecka z ogromnym krzewem zawsze kwitnących róż, który poleciłam zasadzić ku czci d’Annunzia w czasie jednej z jego wizyt. Studnię przykrywała wygięta w łuk pergola, podtrzymująca kiście wybornych winogron muszkatołowych. Wszystko doskonale ze sobą współgrało.</p>

<p>Rilke stronił jak dotąd od wszelkiej muzyki, podobnie jak ongiś od poezji Goethego. Pamiętam, że tę jego niechęć dzieliła w Paryżu Mme de Noailles. Oboje dostrzegali w muzyce jakąś uwodzicielską pokusę, stąd też zachowywali powściągliwość. Wszelako słuchając utworów Beethovena Rilke sprawiał wrażenie odmienionego, zauważyłam bowiem, jak bardzo rozkoszował się jego muzyką.</p>

<p>Nieodpartym urokiem tchnęły również noce spowite blaskiem księżyca, kiedy to zalegającą na tarasie ciszę przerywał jedynie śpiew słowików.</p>

<p>Później nastał koniec jesieni, okres burz i nawałnic; nie mogliśmy już spędzać czasu na wolnym powietrzu. Rilke z całą powagą rozmyślał o przekładzie „Vita nuova”. Co prawda mówił biegle po włosku, niemniej utwór z przełomu wieku XIII i XIV nastręczał trudności każdemu, kto nie władał włoskim jako językiem ojczystym. Dlatego też poeta żywił nadzieję, iż dzięki mojej znajomości tego języka zdołam wytłumaczyć wszelkie niejasności tekstu. Zadania tego mogłam się podjąć, czerpiąc z nauk naszego drogiego, starego <em>abbé</em>. Punktualny jak zawsze Serafico zjawiał się u mnie co wieczór o szóstej, niosąc w ręku niewielką lampę (w owym czasie nie mieliśmy jeszcze w Duino elektryczności). Każde z nas rozkładało przed sobą własny egzemplarz „Vita nuova”. Najpierw czytałam na głos interesujący nas wiersz wraz ze wstępem i komentarzem. Każdego wieczoru wybieraliśmy tylko jeden sonet; po lekturze dyskutowaliśmy nad jego treścią. Następnie Rilke tłumaczył go słowo w słowo, zapisując niewyszukaną prozą w języku niemieckim. Całość omawialiśmy w szczegółach, wyjaśniając niektóre kwestie. W końcu poeta raz jeszcze odczytywał wiersz w przekładzie na niemiecki – po części nadając już poetyckiej frazie rytm i metrum oryginału – i próbował ująć go w formę, której doskonałość mogła niekiedy wprawić w zdumienie. Jakże głęboko żałuję, iż niczego wówczas nie notowałam… Rilke sam zresztą o to nie dbał; uważał te przekłady jedynie za próby, skarżąc się przy tym na pewne trudności, które jawiły mu się nie do przezwyciężenia – aczkolwiek wcale takimi dlań nie były. Oto przykład: „Amore” – jak w tychże sonetach można by złączyć „il mio signore” z naszą żeńską „miłością”? Długie wieczory łamaliśmy sobie nad tym głowy, jakkolwiek przypominam sobie niezrównane wersy, które zrodziły się niespodzianie, zwiastując olśniewający przekład. Obawiam się, iż nic z tych prób się nie zachowało. Rozpoczęte przez nas przekłady zaginęły zapewne w Paryżu w roku 1914.</p>

<p>Jakże szczęśliwe były owe godziny! Rilke nieraz jeszcze sięgał do nich myślą, zapewniając mnie, iż mój niewielki salon w Duino jest dla tego rodzaju pracy miejscem najodpowiedniejszym. Zamierzał powrócić do niej z nadejściem kwietnia lub maja, bowiem jesienne miesiące naszego pobytu okazały się nazbyt krótkie, by ją ukończyć. Mój nieduży buduar, tak lubiany przez Rilkego (zachwycali się nim także wszyscy nasi przyjaciele), był zaiste miejscem niezwykłym; wystrój wnętrza cechowała bezpretensjonalność. Niemniej, poeta wciąż powtarzał, że nie mógłby sobie wyobrazić przytulniejszego pokoju, tchnącego takim nastrojem intymności. I kiedy zwracał swe myśli ku Duino, którego mury podziurawiono pociskami, bolał głównie nad losem owego ulubionego kącika. Jako że budził on w Rilkem tyle radości, pragnę go w kilku słowach opisać. Ściany pokryte były pięknymi, starymi materiami genueńskimi, które jednak nieomal niknęły pod obfitością sztychów, akwarel i pastelów. Wisiały na nich również moje ulubione fotografie wszelkiego formatu, zapełniając bez reszty niewielką przestrzeń pomiędzy malowidłami. Tu widniała akwaforta Whistlera, tam znów okazały rysunek Tiepola z wizerunkiem centaura, nieco wyżej zaś cudowna głowa nimfy, zdjęta z fresku w jednej z willi w dolinie Brenty. Nimfa ta, namalowana w stylu Veronesa, spoglądała swymi dużymi oczyma z ukosa, przez ramię. Rilke nie mógł oderwać od niej wzroku. W pokoju wisiał jeszcze pastelowy portret mojego syna pędzla Fortuny’ego oraz – w pobliżu miejsca, gdzie zazwyczaj przesiadywałam – niewielka umbryjska Madonna na złotym tle, którą Bode uważał za dzieło Antoniazza Romano; jednak wedle mojego zdania bliższa jej była słodycz Pinturicchia. Pokój był niewielki, toteż można go było urządzić w ten niezwykły po trosze sposób. — Dzięki kwiatom wnętrze odznaczało się upragnioną harmonią. Wszędzie i w wielkiej obfitości ustawialiśmy ogromne bukiety naszych uroczych róż duinejskich, wciąż jeszcze kwitnących, zaś w czarnej greckiej amforze połyskiwały wonne cyklameny rodem z krasu. Przez otwarte okno do wnętrza wnikał bez przeszkód wszelki błękit morza i nieba. Jakże Rilke to wszystko uwielbiał! Pogrążony w milczeniu i własnych marzeniach, długo spoglądał swymi dużymi, zamglonymi smutkiem oczami na obrazy i kwiaty.</p>

<p>Najbardziej jednak oczarowany był małym, wiekowym, obitym skórą fotelem, który ledwie stał na swych nogach. Ja również, już od lat dziecięcych, czułam jakąś dziwną, acz niczym nieuzasadnioną słabość do tego podniszczonego mebla. Rilke oświadczył bez wahania, iż musi zająć ten fotel, by w ogóle móc pracować nad przekładem „Vita nuova”.</p>

<p>Jakże rozkoszne przeżywałam wieczory w moim niezwykłym pokoiku z chybotliwym fotelem, otoczona aniołami Melozza da Forli, Primaverą i Pensieroso, Centaurem i Nimfą o wielkich oczach, przed obliczem łagodnej Madonny na złotym tle, w towarzystwie Kassnera, Horatio Browna i naszego Serafico!</p>

<p>Prócz biografii admirała Carlo Zeno tudzież przekładu z Dantego myśli Rilkego zaprzątał jeszcze jeden projekt, z którym nosił się już od dawna. Zamierzał nakreślić historię „nieszczęśliwie miłujących”, „porzuconych” – takich jak Mademoiselle de Lespinasse, portugalska zakonnica, Gaspara Stampa. Los tych kobiet był mu szalenie bliski, stał się dlań bolesną rzeczywistością, która nim owładnęła. Mówiąc o nich, dobierał słów tchnących przenikliwą siłą i bezgraniczną delikatnością. Nieodparcie powraca myśl o eseju poświęconym Mme de Noailles, w którym poeta opisuje ów bezmiar miłości, jakiej żaden kochający nigdy nie dostąpi. Pewne odkrycie, jakie uczyniłam w Duino, przejęło go głębokim wzruszeniem. Dotyczyło ono Theresiny R., która, wychowana pospołu z moją matką, spędziła u nas całe swe życie. Doczekawszy późnego wieku, zmarła w Gorycji, nie będąc już w pełni władz umysłowych. Kochaliśmy ją niczym naszą drugą matkę. Poetę niezmiernie interesowało wszystko, co tylko mogłam o tej kobiecie opowiedzieć. Była osobą starannie wykształconą, z rzadko spotykaną biegłością władała kilkoma językami, posiadła gruntowną znajomość literatury. Wyróżniała ją nadto pewna oryginalność, budząca czasem rozbawienie. Moją matkę i nas wszystkich darzyła wzruszającym uczuciem z całą siłą swego osamotnionego serca. Wiedzieliśmy, że ongiś doświadczyła miłości wielkiej i nieszczęśliwej, z której długo nie potrafiła się otrząsnąć. Nigdy wszakże ani ona sama, ani moja matka nie wyjawiły nam całej prawdy. Któregoś dnia w starej szufladzie, pod stosem papierów, bezwartościowych bibelotów i skrawków materii natrafiłam na niewielką chińską książeczkę, którą można było nosić na łańcuszku zawieszonym na palcu, wedle mody około roku 1830. Książeczka ta, wypełniona drobnym, ledwie czytelnym pismem, kryła w sobie historię jej niewinnej, napiętnowanej smutkiem miłości, doprowadzoną aż po sam bolesny koniec. Spisała ją w formie pamiętnika, we wzruszającej i niewyszukanej włoszczyźnie, aczkolwiek naznaczonej pewną sztucznością i teatralnością stylu. Serafico nie mógł się nasycić lekturą tego niewielkiego tomiku. Theresina stała się dlań, choć skromną, niemniej prawdziwą siostrą owych wielkich miłujących, o których roił w marzeniach. Okoliczność, iż zgłębił jej najskrytsze tajemnice, że znalazł w Duino jej portrety i pamiątki, ujrzał pokoje, które zajmowała, jej meble i książki – tak bardzo ożywiła jej postać, że mówił o niej jak o znanej sobie od lat, z czułością wspominanej osobie. Wśród dokumentów, jakie mi pozostawił, znalazłam odpis tego pamiętnika, jakkolwiek, niestety, ani słowa własnych rozmyślań, które zawsze pragnął utrwalić.</p>

<p>Z końcem listopada wybraliśmy się na wycieczkę do Wenecji. Towarzyszyli mi Rilke oraz mój najstarszy syn. Rilke przyjaźnił się z moim bratem, mieszkającym w ślicznym, niewielkim domu nad Canal Grande. Niemal co dzień bawiliśmy u niego w gościnie, przesiadując w uroczej, małej jadalni, wyłożonej starymi lustrami, w których przeglądały się stare srebra oraz wytworna porcelana, zdobiona widokami willi z doliny Brenty. Rilke był nią w równej mierze zachwycony, co moim mezzanino po drugiej stronie Canal Grande, które zajmował wraz ze mną i moim synem.</p>

<p>W moich dziennikach odnajduję pobieżną wzmiankę o spacerze do S. Raffaello oraz stojącego na uboczu, mniej znanego kościoła. Poszukiwaliśmy w nich Madonn, jakie często spotkać można w Hiszpanii, a niekiedy również w Wenecji – potężnych Madonn, co zasiadają na złoconym tronie, odziane w najpiękniejsze stroje, pyszne szaty z aksamitu i haftowanego atłasu, zdobne w klejnoty mieniące się u szyi i koronę na głowie; Madonn, które czasem trzymają przy piersi zawinięte w pieluszki Dziecię z wosku. Serafico okazał wielkie zainteresowanie, kiedy opowiedziałam mu, jak to w latach mojego dzieciństwa matka poleciła sporządzić z wykwintnej materii z czasów Ludwika XVI – stroju mojej babki – zachwycającą suknię dla Madonny z Barbana, której szata stała się niemodna. Madonna ta królowała na niewielkiej wyspie opodal Akwilei, dokąd przybywali liczni pielgrzymi. — Istotnie, odnaleźliśmy owe Madonny; jedna z nich wywarła na nas szczególnie ujmujące wrażenie, bowiem jej rysy w osobliwy sposób przypominały dumne i delikatne oblicza hiszpańskich posągów.</p>

<p>Nie pamiętam już, czy to podczas tegoż spaceru droga zawiodła nas w mniej ruchliwą część miasta, gdzie znów, choć może z mniejszą intensywnością, zawładnęło nami to niezwykłe doznanie, jakie stało się naszym udziałem w pobliżu S. Zaccaria! Znaleźliśmy się na całkiem opustoszałym placu, pogrążonym w niepokojącej ciszy; wydawało się, że czas nagle zamarł.</p>

<p>O tej tajemniczej przygodzie opowiedzieliśmy mojemu bratu. Jeden z naszych przyjaciół, Wenecjanin z dziada pradziada, który znał każdy zakątek miasta, utrzymywał, iż dotarliśmy do najdziwniejszego miejsca starej Wenecji, miejsca, w którym miasto wynurzyło się w morskich głębin i gdzie założono pierwsze osady na lagunie.</p>

<p>Obym nie zapomniała wspomnieć o mym ślicznym szpinecie, który niegdyś przywiozłam z Florencji. Jego srebrzyste dźwięki zdawały się dobiegać z oddali – „du passé des temps et des âges” – napełniając nas błogim uczuciem szczęśliwości. Baron F., przyjaciel domu tudzież znakomity muzyk, wygrywał na nim urokliwe dawne włoskie melodie, których w owych czasach jeszcze nie doceniano.</p>

<p>Powróciwszy do Duino pozostaliśmy sami, bowiem mój syn wyjechał wraz z żoną i dziećmi. Prawdziwą przyjemność znajdował Serafico szperając po szufladach i skrzyniach, szczególnie zaś w olbrzymich pudłach, w których pieczołowicie przechowywałam koronki, woalki i szarfy, należące do mojej matki i babki. Koniecznie chciał ułożyć ich rejestr; nawet dziś, w Lautschin, gdzie miejsce swe znalazło wiele przedmiotów uratowanych z zawieruchy wojennej, pośród haftowanych batystowych i koronkowych chust natrafiam na karteluszki zapełnione jego subtelnym, starannym pismem, na których widnieje zawartość każdego pudła. Z nie mniejszym entuzjazmem podjął się poeta jeszcze jednego zadania. W salonie czerwonym, na progu którego Duse, mimo wiszących tam pasteli Liotarda, wykrzyknęła: „Che fondo di Tintoretto!”, znajdowały się dwie witryny; Rilke sam zajął się porządkowaniem ich zawartości. Jedna z nich, ogromnych rozmiarów i dziwnego kształtu, pochodziła z Hiszpanii. Cała z szylkretu i złoconego brązu, wyłożona była aksamitem w odcieniu jasnej czerwieni. Wystawiono w niej najcenniejszą porcelanę, głównie wiedeńską i miśnieńską, kilka angielskich statuetek oraz śliczne stare wachlarze i miniatury. Na jednej z nich widniał portret cesarzowej Marii Ludwiki. Poeta był nią zachwycony, mogliśmy bowiem skonstatować, iż w najdrobniejszych szczegółach przypominała miniaturę, jaką wyszukałam w Weimarze. Bez wątpienia była podarunkiem cesarzowej dla Goethego. „To nie przypadek”, rzekł Rilke z przekonaniem. „Ta niewielka miniatura, którą pani od razu rozpoznałaś, rozpoznała też panią. Ona musiała panią, droga księżno, spotkać, pani zaś musiałaś ją zakupić, ona tego wyczekiwała. Pamiętasz pani, że kiedy zatrzymaliśmy się w owym antykwariacie, wszedł doń pewien człowiek. Spoglądał na tę miniaturę, wziął ją nawet do rąk. Zdrętwiałem z przerażenia, wszelako, na pani znak, antykwariusz oświadczył, że została już sprzedana; mogliśmy ją tedy z tryumfem uprowadzić. Ta miniatura Goethego miała znaleźć się w Duino i wraz ze mną spędzić tu zimę” – dodał z uśmiechem na twarzy. — Druga, znacznie mniejsza witryna przeznaczona była, jak to ujął poeta, dla „tous les petits objets de la femme”. W poszukiwaniu tychże „petits objets” przetrząsnęliśmy gmach cały! W jakimś mrocznym zakamarku natrafiliśmy na pół tuzina uroczych, małych miseczek na pomadkę; na wytwornej porcelanie widniały skrzydlate amorki oraz inskrypcja: Leroux, fournisseur de la Reine. W witrynie umieściliśmy później również flakoniki na perfumy o niezwykłym kształcie, puszki, torebki na przybory etc. Na widok tego dzieła poetę rozpierała duma.</p>

<p>Dni upływały nam w błogim, pogodnym nastroju… Lecz niebawem miałam się pożegnać. Serafico sposobił się do swej długiej zimy, z radością wyczekując jej nadejścia i głębokie pokładając nadzieje w ciszy i samotności.</p>

<p>W tych dniach ostatnich zażywaliśmy częstych spacerów po okolicy, zwłaszcza po tak zwanym starym Tiergarten – gęstym lesie pełnym dębów ostrolistnych, okolonym wysokim murem. Niegdyś był to jakoby „święty gaj”; wzdłuż jego obrzeży biegł stary rzymski trakt, prowadzący z Timavo. Panowała tam niesamowita cisza, która budziła grozę w sercach mieszkańców wioski. W miejscu, w którym krzyżowały się drogi wiodące z czterech stron świata, wzniesiono niewielki, otoczony kolumnadą pawilon. W oddali widniało zwierciadło morza, połyskujące pomiędzy drzewami porastającymi zbocze, które łagodnie opadało ku skalistemu brzegowi. Naprzeciw pawilonu stały na wysokich cokołach dwa posągi kobiet owiniętych woalem i wspartych na urnach. Niewymowna samotność tudzież niczym niezmącona cisza usposabiały do marzeń.</p>

<p>Tam właśnie Rilkem owładnęła myśl, której się najmniej spodziewałam. Czyż nie byłoby jeszcze piękniej, gdyby, miast w zamku, zamieszkać w parku, w cieniu dębów? Oniemiałam z przerażenia. W tym niewielkim domu nikt nigdy nie mieszkał; jego dwa małe pomieszczenia służyły wcześniej za skład siana i paszy dla danieli, nadto nie było tam ogrzewania, wody, żadnych mebli ani też miejsca dla kogoś, kto mógłby poecie usługiwać. To wszakże wydawało się poczciwemu Serafico zupełnie obojętne. Kilka nieodzownych sprzętów można by przynieść z zamku, poza tym niczego więcej nie potrzebował, absolutnie niczego – ani wody, ni służącego, ni kuchni. Myśl, by zamieszkać w owym świętym gaju, w otoczeniu posągów, wraz z marzeniami i tajemnicami, nie dawała mu spokoju.</p>

<p>Żywiłam cichą nadzieję, iż ów zapał okaże się w istocie słomiany. Naszą biedną Miss Greenham ogarnęło wzburzenie. Nie mogłyśmy jednak poety powstrzymać, toteż, westchnąwszy ciężko, acz bez słowa skargi, zaczęłyśmy przetrząsać cały zamek w poszukiwaniu mebli. Po niedługim czasie udało się nam znaleźć niezwykły fotel, który Rilkemu wielce się spodobał. Przypominał jego ulubiony fotel stojący w moim salonie, był jednak jeszcze bardziej chybotliwy; jego skórzane obicie zblakło, a frędzle były poszarpane. Zachwycony nim poeta uznał tedy pozostałe sprzęty za zgoła nieistotne. Fotel ten był w jego przekonaniu niemym świadkiem magicznych przygód wszelkiego gatunku i bez wątpienia emanowała zeń „aura mystica”. W jednej chwili wszystko powróciło do idealnego porządku; nie powinnam się już, na Boga, o nic trudzić, Carlo i Miss Greenham z całą pewnością zaspokoją wszelkie jego potrzeby, wszystko ułoży się pomyślnie.</p>

<p>Nadeszła chwila pożegnania. Ciężko mi było na sercu, bowiem obecność naszego drogiego przyjaciela nadała tym dniom jesiennym urok prawdziwego piękna. Serafico natomiast sprawiał wrażenie, jakby stał już w swym świętym gaju i w cieniu posągów oddawał się marzeniom.</p>

<p>Koniec końców Rilke nie wprowadził się do pawilonu, sam bowiem wkrótce potem przyznał, iż nie nadawał się on do zamieszkania. Pozostał zatem w zamku i zajął obszerny, przytulny pokój narożny, należący do mojego syna. Z obu stron roztaczał się widok na morze, po lewej w kierunku Triestu i Istrii, z prawej aż do Akwilei i lagun Grado, skąd później miały paść strzały artyleryjskie na nasze stare skalne gniazdo – oparła im się jedynie rzymska wieża. Nad biurkiem Rilke zawiesił mój portret, wykonany gdy byłam jeszcze małą dziewczynką, miałam może cztery czy pięć lat. Poeta utrzymywał, iż wraz z nastaniem wieczoru wiedliśmy razem długie dysputy.</p>

<p>Rilke zamierzał przestrzegać ścisłej diety wegetariańskiej, obiecując sobie po niej osobliwe uwznioślenie całej swej natury. Jako że unikał potraw z ryb, obawiałam się, że jego menu okaże się niewystarczające. Miss Greenham była zrozpaczona. Niemniej, wszyscy mieszkańcy zamku wprost ubóstwiali poetę. Stary dzielny Carlo nie mógł wyjść ze zdumienia i wciąż z powątpiewaniem kiwał głową, widząc, jak Rilke swoim zwyczajem chodzi całymi godzinami po pokoju, skanduje własne wiersze, mówi do siebie na głos i żywo przy tym gestykuluje. Sceny te napawały biednego staruszka niemałym przerażeniem, bowiem nie pojmował ich znaczenia. Z czasem zdołał przywyknąć; omal nie pękałam ze śmiechu, kiedy w swym na poły włoskim, na poły słoweńskim dialekcie naśladował głos poety, a nawet imitował jego gesty. Sądzę, że w tych tajemniczych dlań monologach dostrzegał coś diabolicznego.</p>

<p>IV</p>

<p>I tak z nadejściem grudnia rozpoczęła się dla Rilkego długa, samotna zima. Nadal jednak nie mógł otrząsnąć się z przygnębienia i uskarżał się na brak inspiracji. Uroczym drobnym wierszom, jakie od czasu do czasu płynęły spod jego pióra, odmawiał większej wartości. Czy kiedykolwiek jeszcze powróci do pisania?</p>

<p>Bóg go opuścił…</p>

<p>A jednak w połowie stycznia narodziła się Pierwsza elegia!</p>

<p>23 stycznia otrzymałam niewielką przesyłkę; przede mną leżał oto ów tomik w turkusowej oprawie, który zakupiliśmy w Weimarze. „Dolce color d’orïental zaffiro”. Pierwszej elegii towarzyszył krótki list. Któż zdołałby opisać moją radość, moje promienne szczęście!</p>

<p>Rilke opowiadał mi potem, jak powstała ta elegia. Nie przeczuwał, iż coś rodzi się w głębi jego duszy. W jednym z listów uczynił aluzję: Coraz wyraźniej słyszę śpiew słowika… Czyżby odgadł to, co miało nadejść? Wydawało się jednak, że słowik znów zamilkł. Głęboki smutek napełnił serce poety; Rilke jął sądzić, iż również ta zima zakończy się niepowodzeniem.</p>

<p>Pewnego dnia otrzymał o świcie irytujący list dotyczący spraw finansowych. Chciał się nim niezwłocznie zająć i musiał skupić uwagę na liczbach i innych tego rodzaju przyziemnych kwestiach. Za oknem dęła gwałtowna bora, lecz słońce rozjaśniało niebo, a świetlisty błękit morza srebrzył się w jego promieniach. Rilke zszedł w dół ku bastionom, piętrzącym się po wschodniej i zachodniej stronie, które u podnóża zamku łączyła wąska ścieżka. W tym miejscu skalne zbocze opadało stromo ku morzu jakieś dwieście stóp. Pogrążony w myślach poeta spacerował tam i z powrotem, zastanawiając się nad odpowiedzią na ów list. Nagle, wciąż zatopiony w swych rozmyślaniach, przystanął niespodzianie, zdawało mu się bowiem, iż słyszy głos rozlegający się pośród szumu wiatru:</p>

<p>„Któż, gdybym krzyknął, usłyszałby mnie z zastępów</p>

<p>anielskich?”…</p>

<p>Rilke stał w miejscu, nasłuchując. „Cóż to?” – szepnął półgłosem – „cóż to nadchodzi?”</p>

<p>Wyjął notatnik, który zawsze miał przy sobie, i zapisał w nim owe słowa, a zaraz potem jeszcze kilka wersów, jakie nasunęły mu się bez świadomego udziału.</p>

<p>Któż nadszedł?… Teraz zrozumiał – to Bóg…</p>

<p>W spokoju powrócił do swego gabinetu, odłożył notatnik i zajął się listem.</p>

<p>Lecz jeszcze tego samego wieczoru spisał elegię w całości. Niedługo potem miała narodzić się druga, elegia o aniołach.</p>

<p>Wedle słów Rilkego wszystkie początkowe wersy pozostałych elegii powstały dziwnym trafem w trakcie tamtej duinejskiej zimy. Mam tu w szczególności na myśli niewymownie piękną introdukcję elegii ostatniej. Poeta opowiedział mi o tym w Muzot – wyznał wówczas również, iż od razu był świadom, że spośród wszystkich fragmentów ten właśnie stanie się początkiem ostatniego utworu. — Rilke zanotował jeszcze kilka urywków, lecz potem zamilkł Bóg…</p>

<p>Dziesięć długich lat miał poeta cierpieć bezimiennie gwoli owego milczenia!</p>

<p>W roku 1927, po śmierci naszego przyjaciela, przebywałam w Rzymie. Otrzymałam wówczas z Sorrento list od Hugona von Hofmannsthala – on także należał do kręgu naszych najlepszych przyjaciół – z prośbą o spotkanie; pragnął porozmawiać ze mną o Rilkem. Kiedy przybył z wizytą, zapytał mnie – tak dobrze bowiem znałam obu poetów – dlaczego, mimo szczerego podziwu, jakim darzył Rilkego, nie połączyła ich więź szczególnie bliska, jakiej można by oczekiwać. Dlaczego zawsze coś ich różniło, niwecząc ostateczne porozumienie? Wdaliśmy się wówczas w długą rozmowę, gdyż zdawałam sobie sprawę z dzielącej ich odrębności i wielce nad tym bolałam. Dopiero później, powróciwszy do Wiednia, doszłam po temu przyczyny i wyłożyłam ją Hofmannsthalowi: „Nie mogliście się panowie bez zastrzeżeń porozumieć, gdyż Pan jesteś poetą życia, życia pięknego, straszliwego, pełnego radości i naznaczonego tragizmem, lecz mimo wszystko życia, on zaś był poetą śmierci…”</p>

<p>Nie sądzę, bym się myliła; im bardziej zagłębiam się w przepełnione bólem dzieło Rilkego, z tym większą siłą potęguje się owo wrażenie, które z początku tak zadziwiło Hofmannsthala. Również on miał niebawem umrzeć…</p>

<p>Skoro tylko otrzymałam od Rilkego ów tomik w turkusowej oprawie, niezwłocznie zaprosiłam do siebie Hofmannsthala i Kassnera, by z drżącym sercem odczytać im Pierwszą elegię. Obu przyjaciół przejęło głębokie wzruszenie; przemożna siła tego utworu znalazła w ich oczach najwyższe uznanie.</p>

<p>Kiedy doniosłam o tym Rilkemu, poeta odpisał mi: „Droga Księżno, skoro piszesz mi tyle słów pięknych i poruszających o tej niewielkiej «turkusowej» książeczce, przyznaję szczerze, iż słowik jest zaiste cudownym ptakiem, chciałby Bóg, iżby mój gąszcz ciernisty był dlań odpowiednim schronieniem”.</p>

<p>W jednym z późniejszych listów poeta znów dzielił się wieściami o Marcie. Prosił, bym wyszukała niewielki medalion, który opisał ze wzruszającą drobiazgowością; pragnął jej go ofiarować w prezencie urodzinowym. Z niekłamanym podziwem snuł dalej opowieść o życiu tej młodej dziewczyny. Niestety, wyczytałam też między wierszami, że stan jego zdrowia pozostawiał wiele do życzenia; powiewy sirocca, to znów podmuchy bory szarpały na przemian jego napięte nerwy. Mimo utrzymującej się niedyspozycji z zapałem zaczął studiować stare woluminy, przechowywane w duinejskiej bibliotece. Był wielce uradowany, znalazłszy kilka tomów, które mogły okazać się przydatne w pracy nad książką o Carlo Zeno. Później jął czytać wszystko, co wiązało się z Wenecją. Nasza czcigodna biblioteka skrywała rzadkie i cenne dzieła. Rilke był niepocieszony, iż nie zdołał dostatecznie zgłębić historii Włoch. Utrzymywał zresztą, że słabą ma pamięć, i znów zapragnął udać się do Wenecji, gdzie życzył sobie koniecznie mnie widzieć. Całkowita samotność Duino, być może również tamtejszy klimat, z nagłymi i częstymi zmianami aury, zdawały się go przytłaczać.</p>

<p>„Rządzi mną w tej chwili rodzaj instynktu” – wyznał – „który mnie strzeże przed owocną pracą, duch z impertynencją mnie nawiedza, przybywa jak szalony, by raptem znów zniknąć, tak iż czuję, jakbym rozpadał się przy tym w kawałki”.</p>

<p>Rilke oddawał się swym weneckim studiom, czytał między innymi roczniki Muratoriego; żałował też, że nie odkrył wcześniej skarbów, jakie kryła nasza biblioteka. Sądzę, że po niedługim czasie zdał sobie sprawę, iż żywot Carlo Zeno nie ma już dlań większego znaczenia. Poeta na powrót pogrążył się we właściwej sobie atmosferze, nie był panem własnego losu, nie miał żadnego wyboru, gdyż znów wezwał go ów wewnętrzny głos.</p>

<p>Przez długi czas Serafico okazywał niezdecydowanie; jego nerwy były zszarpane wskutek tak ogromnego wysiłku. Za konieczną uznał zmianę miejsca pobytu. Niemniej, obawą napawała go myśl o rezygnacji ze spokoju i troskliwej opieki – obawą, by znów nie „zawisnąć w powietrzu”. Pragnął dowiedzieć się bliższych szczegółów dotyczących miast włoskich, rozważał wyjazd do Rzymu. Potem znowuż przesłał mi wspaniałe opisy wiosny, rozkwitającej pośród mglistych i deszczowych dni, pierwszych kwiatów, nieśmiało wypuszczających pąki, tudzież motylów podrywających się do pierwszego lotu.</p>

<p>Nadto pisał obszernie – później poznałam więcej szczegółów – o osobliwych przeżyciach owej samotnej zimy. W dziewiątym Sonecie do Orfeusza odnajdujemy jakże wzruszające i doniosłe wersy:</p>

<p>„Ten tylko, kto zdołał wznieść</p>

<p>lirę pomiędzy cienie,</p>

<p>może hołd zmienić w pieśń,</p>

<p>przeczuć jej brzmienie.</p>

<p>Kto z umarłymi mak</p>

<p>spożył, z ich plonu,</p>

<p>zachowa najlżejszy takt</p>

<p>i tchnienie tonu”.</p>

<p>I rzeczywiście, wydaje mi się, że Rilke wszedł w Duino pomiędzy cienie. Nie tylko doświadczał obecności Theresiny; również dwie inne postacie – siostry mojej matki – stały mu się tak bliskie, tak teraźniejsze, jak gdyby czas się zatrzymał. Raymondine zmarła krótko po zamążpójściu w wieku lat dwudziestu, Polyxène przeżyła ledwie piętnaście lat. Przechowywaliśmy wizerunki obojga dziewcząt. Raymondine uwieczniona została na ślicznym popiersiu oraz uroczych miniaturach, spośród których najpiękniejszą Serafico umieścił w swej witrynie na honorowym miejscu. Blade oblicze o zgrabnym nosie, dużych błękitnych oczach i okazałych czarnych warkoczach wielce spodobało się poecie. Mój brat opowiadał mi ongiś, iż zapytał Rilkego, czy chciałby raz jeszcze spędzić w Duino zimę. Ten po długim namyśle potaknął z niejakim wahaniem. Owszem, pozostałby z ochotą, wszelako ileż wzruszeń i emocji wiąże się z tym miejscem. Należałoby wszystko dobrze rozważyć, głównie przez wzgląd na Raymondine i Polyxène, którym zawsze trzeba poświęcać wiele uwagi.</p>

<p>Mój brat, który nie miał styczności bodaj najniklejszej z owym „czwartym wymiarem”, w pierwszej chwili nie zrozumiał słów poety. Raymondine i Polyxène zmarły na długo przed naszymi narodzinami i były dla nas niczym nieznane istoty, o których czasem tylko snuliśmy myśli w obliczu ujmujących portretów. Rilke wszakże opowiadał mi często, iż mimo głębokiej ciszy i niewzruszonego spokoju nigdy nie doznał uczucia, iż jest doprawdy sam. Pewne zdarzenie poruszyło go do głębi. Któregoś dnia zszedł ścieżką w dół ku „riwierze”. Nazywaliśmy tak gęsto porośnięte zbocze, rozciągające się na prawo od zamku aż po sam brzeg morza, nad zatoką odgrodzoną przez dziwacznie ukształtowane skały u stóp starych ruin. Dęby ostrolistne, cyprysy, wawrzyny, oliwki i figowce rosły tam bujnie i w wielkiej obfitości. Gdzieniegdzie w cieniu drzew rozkwitały czasem niezwykłe kwiaty. Odżywa w mej pamięci wspomnienie ogromnego czarnego irysa, jedynego w swoim rodzaju, jaki niespodzianie wystrzelił obok zapuszczonych schodów, czy też całkiem zielonej róży, kwitnącej w mrocznym załomie zamkowych murów. — Otóż pewnego dnia Rilke, roztargniony i zatopiony w marzeniach, błąkał się bez celu po gęstwinie ciernistych krzewów. Nagle przystanął przed olbrzymim, bardzo starym drzewem oliwnym, które ujrzał po raz pierwszy. Nie wiem, jak to się stało, niemniej raptem oparł się plecami o drzewo, stojąc na rosochatych korzeniach; jego głowa spoczęła na konarach. Zaraz też – mogę jedynie przytoczyć słowa poety – przejęło go dziwne uczucie, tak iż bezszelestnie, z bijącym sercem zastygł w bezruchu. Zdawało mu się, iż stanął pośrodku innego życia, w dawno zamierzchłym czasie – wszystko, czego niegdyś doświadczył, co ukochał i wycierpiał, powróciło, spowiło jego postać i nią zawładnęło, pragnąc raz jeszcze w niej odżyć, na nowo miłować i cierpieć. Nie istniało tam żadne pojęcie „czasu”, nic nie różniło owego Niegdyś, które powróciło, od bezkształtnie mrocznego Teraz. Cała przestrzeń zdawała się ożywiona, bez ustanku przenikając go w jakiś niesamowity, budzący grozę sposób. A jednak to nieznane życie stało się mu dziwnie bliskie, musiał się w nim zanurzyć.</p>

<p>Theresina, Raymondine, Polyxène – czy towarzyszyły poecie, czy odczuwał ich obecność, a może również bliskość innych nieukojonych, odeszłych, niegdyś szczęśliwych i kochanych postaci? Już na zawsze pozostanie to tajemnicą. O tym doznaniu, co rozpłynęło się równie raptownie jak pojawiło, Rilke mówił z niebywałym ożywieniem. „Dziwne”, powtarzał, „niezwykłe”. Nigdy też nie odważył się powrócić w to ukryte miejsce i choćby dotknąć tamtego drzewa. „Nie wiedziałem wówczas, czy byłbym gotów kiedykolwiek jeszcze tam wrócić”, wyznał cichym głosem.</p>

<p>Tamtej wiosny Rilke stworzył niezwykle piękny przekład sonetów pióra niejakiego Jacobo Vincenzo Foscariniego (1830) na śmierć młodej Polyxeny Thurn. Wiersze te wielce mu się spodobały; żałował tylko, iż nic bliższego nie wiedział o samym poecie oraz więzach łączących go z rodziną Thurn. Pośród poprawnie ułożonych, urokliwych, choć czasem grzeszących zbytnim akademizmem sonetów owego Włocha znalazło się kilka, które mogłyby wyjść spod pióra naszego poety.</p>

<p>Dwa bądź trzy tygodnie spędził Rilke w Wenecji, po czym powrócił do Duino. Rozpoczęte przezeń prace historyczne zostały zarzucone; niepokój budził w nim stan jego zdrowia, wymagający szczególnej troski. Z końcem kwietnia nareszcie zawitałam znów w Duino. Niedługo potem przyjechał także Kassner.</p>

<p>Pewien wieczór na zawsze pozostanie w mej pamięci. Siedzieliśmy w sklepionym pokoju, z którego niewielkie schody wiodły w dół ku bastionom. Słońce dopiero co skryło się za horyzontem, spokojna tafla morza mieniła się głębokim lazurem. Zmierzch z wolna barwił wodę coraz ciemniejszym odcieniem. Wówczas poeta począł czytać nam obie elegie. A kiedy zapadła noc, usłyszeliśmy niezwykły wiersz, którego słowa pozwalają odczuć szum nawałnicy, tchnienie nocy i oddech nieskończoności, owo</p>

<p>„Pradawne tchnienie morza…”</p>

<p>Nikt z nas nie ośmielił się odezwać; pogrążeni w milczeniu, długo jeszcze siedzieliśmy w bezruchu pośród gęstniejącego mroku.</p>

<p>Któregoś dnia wybraliśmy się do Cividale, by zobaczyć wspaniałe Tempietto longobardo. Kościół tamtejszy, czy raczej kaplicę, która przetrwała w niezmienionym stanie co najmniej od wieku XIII, poeta darzył szczególnym sentymentem. Innym znów razem zwiedziliśmy willę, w której Rilke, będąc jeszcze dzieckiem, spędził wraz z matką letnie tygodnie. Miło wspominał ten ładny, przestronny dom z dużym ogrodem, przede wszystkim jednak małą Amélie. Dwójka równolatków całymi dniami oddawała się wspólnej zabawie. Kiedy Amélie nie mogła przyjść na spotkanie, wówczas chłopiec znajdował na ławce bądź pod drzewem bukiecik kwiatów. Nim pośród łez gorących doszło do nieubłaganego rozstania, Rilke w sekrecie podarował swej drogiej towarzyszce zabaw pierścionek. Nigdy więcej jej nie zobaczył. — Pewnego pięknego dnia zwiedziliśmy zatem ową willę. Była to iście friulska rezydencja wiejska, z otwartymi arkadami od strony zapuszczonego ogrodu, w którym bujnie rozpleniły się dzikie zarośla, a w cieniu nielicznych drzew kwitło wszelakie zielsko. Otworzono nam drzwi do pokojów, Rilke jednak nie chciał ich obejrzeć. „Nazbyt wiele się tam zmieniło”, sądził poeta. Mimo to odczuwał niezmierną radość, ożyło w nim bowiem wspomnienie dzieciństwa. Spacerowaliśmy po zarośniętych dróżkach. Rilke wodził wzrokiem dookoła, jakby pragnął odnaleźć małą Amélie. Nikt się nie pokazał; ogród był opustoszały. Pod baldachimem kilku akacji widniał na poły rozpadły pawilon; zajrzeliśmy do środka. Na chybotliwym drewnianym stole leżał starannie ułożony bukiecik fiołków! Spojrzeliśmy po sobie. „Niechże go Pan weźmie, Serafico”, szepnęłam. Tak też Rilke uczynił, po czym w milczeniu wróciliśmy do automobilu.</p>

<p>Mała Amélie wstąpiła do zakonu. Przez wszystkie owe naznaczone smutkiem lata, spędzone w szkole kadeckiej, Rilke z czułą tęsknotą snuł o niej często wspomnienia. Kiedy złożony chorobą leżał sam w lazarecie, niespodzianie ujrzał pewnego dnia jakąś postać podchodzącą do jego łóżka. Bez chwili wahania rozpoznał tę wzruszającą twarzyczkę; wydawało mu się, iż pochyla się nad nim i coś mu rzuca… Rilke zaręczał, że był to pierścionek, który zachował zresztą na pamiątkę. W tym czasie Amélie miała przestąpić furtę klasztorną. — Zapewne przenikały się tu wzajem prawda i poetyckie zmyślenie, sądzę wszakże, iż właśnie poezja Rilkego była prawdą najszczerszą.</p>

<p>Nazajutrz Kassner musiał nas pożegnać. Zanim to jednak nastąpiło, Rilke przeczytał nam jeszcze „Żywot Maryi”, który dopiero co ukończył. Wiersze te wzbudziły we mnie podziw. Wszelako w głębi serca czułam, że poeta z zapamiętaniem wyczekiwał czegoś innego, czegoś o wiele donioślejszego.</p>

<p>V</p>

<p>Niedługi czas potem udałam się wraz z Rilkem do ukochanej przez nas Wenecji. Znów nastał piękny, pogodny dzień. Po drodze zatrzymaliśmy się w Udine, by w tamtejszym pałacu arcybiskupim zobaczyć freski Tiepola. Z niekłamaną radością podziwiał poeta okazałe sylwetki biblijnych aniołów: trojga aniołów nawiedzających Abrahama, anioła rozmawiającego z Sarą – aniołów, jakich sam nieustannie poszukiwał… Następnie ruszyliśmy do Castelfranco, gdzie z rewerencją pozdrowiliśmy Madonnę Giorgione; nie zapomnieliśmy również o pięknym młodym synu kondotiera u jej stóp. Czas ostatniego dłuższego postoju poświęciliśmy na zwiedzanie ogrodów w Strà, gdzie w labiryncie zbłądziła ongiś Duse. Rilke nie znał jeszcze tych okolic, toteż podróż sprawiła mu prawdziwą przyjemność. Jakimże wzruszeniem przejmował go widok opustoszałych willi w dolinie Brenty, przede wszystkim tej jednej, o wysokich kolumnach, zwanej „La Malcontenta”, budowli zaiste odosobnionej i posępnej, którą pewien wenecki szlachcic polecił wznieść dla swej córki – skłonnego do melancholii dziewczęcia o imieniu Malcontenta. I znów mógł Rilke do woli snuć marzenia o tej pięknej, przygnębionej smutkiem patrycjuszce.</p>

<p>W Wenecji bawiłam krótko, gdyż chciałam wyruszyć w towarzystwie mego syna i kilkorga przyjaciół w podróż do Bośni. Rilke wynajął pokoje przy Zattere i zamierzał pozostać na dłużej, jako że pragnął poznać kilka interesujących osób, wśród nich pewnego błyskotliwego Rosjanina nazwiskiem Wolkow Muromzow, którego darzyliśmy głębokim szacunkiem. Wolkow chciał mieć biednego Serafico wyłącznie dla siebie, co przeraziło trochę naszego przyjaciela, bowiem Rosjanin miewał niezwykłe kaprysy i pełen był zdumiewających sprzeczności. Pamiętam, jak nazwał niegdyś Tołstoja, którego zresztą dobrze znał, skończonym durniem; wciąż dźwięczy mi w uszach ten jego sardoniczny śmiech… Z całą pewnością nie był to człowiek tuzinkowy. Przez dłuższy czas zajmował się malarstwem, a jego ogromne akwarele cieszyły się powodzeniem szczególnie w Anglii, osiągając tam wysokie ceny. Niemniej, spośród jego dzieł widziałam tylko jedno naprawdę znaczące – portret Eleonory Duse. Wydaje mi się, iż Wolkow darzył ją niegdyś miłością, i w dużej mierze dzięki niej właśnie obraz zajaśniał tak pięknym wyrazem. Kiedy później odziedziczył fortunę, porzucił malarstwo tudzież muzykę, do której również objawiał talent niepospolity. (Wolkow był zażyłym przyjacielem Wagnerów, w okresie, gdy zamieszkiwali w Palazzo Vendramin).</p>

<p>Rilke z przyjemnością toczył rozmowy z Rosjaninem, którego osobliwe poglądy czasem zdawały się tożsame z zapatrywaniami Rodina. Kiedy jednak Wolkow zaproponował Rilkemu – tonem nachalnym i nieznoszącym sprzeciwu – by zamieszkał w jego uroczym pałacyku nad Canal Grande, nasz biedny przyjaciel o mało co nie rozchorował się z przerażenia. Niezwłocznie skreślił do mnie list z zapytaniem, czy może szukać schronienia w moim mieszkaniu – co zresztą już wcześniej mu proponowałam, jako że pokoje przy Zattere uznałam za niezbyt wygodne. Uszczęśliwiona, że mogę coś dla poety uczynić z myślą o jego dobrym samopoczuciu, pospieszyłam z przygotowaniami, by oddać mu do dyspozycji mój niewielki dom. Z okien, wychodzących na kanał, który wpływał do Canal Grande, roztaczał się wspaniały widok na Palazzo Corner i kościół Sta. Maria della Salute. Balkon holu ozdobił Rilke bukietami róż i hortensji. Jego spokój zakłócała jedynie głośna wrzawa dzieci z pobliskiej szkoły, które w czasie przerw urządzały zabawy na niewielkim placu przed domem.</p>

<p>Rilke wielce się uradował, mogąc zamieszkać w prawdziwie weneckim mezzanino. Istotnie, było ono urocze i przytulne, jakkolwiek nieco ciasne. Sama dobrałam każdy znajdujący się tam mebel. Na ścianach wisiało mnóstwo tak przez nas lubianych akwarel, pastelów i sztychów. W niewielkiej bibliotece, mieszczącej ze sześćdziesiąt oprawnych w białą skórę tomów „Antologia di letteratura italiana” z końca wieku XVIII, znalazł Rilke dość interesującej i po części nieznanej mu lektury. Wydawało się, iż Carlo Zeno został odsunięty na dalszy plan; postacie wielkich miłujących zaś opiewał już poeta w wersach Pierwszej elegii. O elegiach rzadko zresztą rozmawialiśmy, nie miałam odwagi mówić o nich zbyt wiele. Niemniej, w jego słowach wyczuwałam gwałtowne, nieustannie nurtujące go pragnienie, głęboką nadzieję, która nie wygasła.</p>

<p>Owe miesiące spędzone w Wenecji to, jak mniemam, jeden z najspokojniejszych okresów w życiu poety. Mezzanino wielce mu się spodobało, dzielna Gigietta otoczyła go troskliwą pieczą (jej mąż, nazwiskiem Dante, służył u D’Annunzia jako kamerdyner). Towarzyszyło mu jednak uczucie, iż owładnęła nim wenecka gnuśność; uskarżał się po cichu na nieprzemożoną senność i ustawiczne znużenie. I tak żył beztrosko z dnia na dzień, niczym „pośród zwierciadlanych odbić”, stronił od obcych, którzy go zanudzali, choć czasem z chęcią składał wizyty damom weneckiej elity towarzyskiej w ich wspaniałych, starych pałacach. Szczególnie oczarowały go oblicze tudzież dystynkcja pewnej uroczej właścicielki pałacu, w którym mieszkał niegdyś Lord Byron. Jego myśli zaprzątała też Marta, która miała właśnie za sobą nieudane lato; przez chwilę Rilke rozważał nawet, czy nie powinien jej zaprosić na kilka tygodni w górzyste okolice. Lecz był to jedynie mglisty plan. Wkrótce potem znów poddał się sennej atmosferze Wenecji. Codzienne spacery po Lido służyły jego zdrowiu, morskie powietrze koiło nerwy. W mym sercu na powrót zagościł spokój, kiedy niespodziewanie spadła na nas katastrofa – w osobie Eleonory Duse!</p>

<p>Biedny Serafico nie zaznał już chwili błogiego pokoju; zaraz też został wciągnięty w jej zaklęty krąg. Duszę poety napełniło najwyższe uwielbienie, acz zarazem i współczucie najgłębsze. Nie miał w sobie dość siły, by oprzeć się pokusie całkowitego zapamiętania, jak ongiś wobec Mme de Noailles. Rilke byłby się w hrabinie z pewnością szaleńczo zakochał, ona wszakże nie urzekłaby go tak przemożnie swym czarem… Dobrze znałam Duse. Bywały chwile, kiedy odkrywała przede mną swe serce. Istota cudowna, wyjątkowa, niemniej – była desperatką. Schorowaną, starzejącą się, głęboko nieszczęśliwą kobietą.</p>

<p>Z początku wszystko układało się pomyślnie, Rilke słał listy tchnące entuzjazmem: „Nie dbam o to, co przyniesie dzień; przybierze on kształt i zwyczaje snu i przyoblecze się w swój własny wymiar… Duse, to, że ją odwiedziłem, a ona mnie, jawi się niczym odzwierciedlenie w przesyconym klarownością powietrzu – czy możesz Pani sobie wyobrazić, byliśmy jak para, co bierze udział w jakowymś misterium dawnym, a każde mówi swą cichą rolę, jakby z nakazu legendy. Zaraz też z całości wynurzył się sens, co przerósł nas, obojga. Byliśmy niczym dwie misy, tworzące piętrzącą się fontannę… Tchórz ze mnie, ledwie ośmieliłem się na nią spojrzeć. Pamiętam jedynie usta, sprawiające wrażenie, jak gdyby tylko jakiś niewłasny, obojętny los mógł je poruszyć, podobnie jak dla podźwignięcia niektórych mieczów potrzeba bohatera, półboga. I jeszcze uśmiech, bez wątpienia jeden z najsławniejszych, jakie kiedykolwiek zajaśniały na ustach, uśmiech, który nie domaga się przestrzeni, niczego nie odwołuje, niczego nie skrywa, przejrzysty niczym pieśń”.</p>

<p>To nieoczekiwane spotkanie – poeta nie czynił o nie zgoła żadnych zabiegów – utwierdziło go w przekonaniu, że mimo wszystko podąża właściwą drogą. Nie mylił się, była to zaprawdę słuszna droga.</p>

<p>Mówił też o bolesnym doświadczeniu obcowania z Rodinem, które tak przejęło go lękiem. Pisał, iż ciężar tego rodzaju doznania człowiek mógłby udźwignąć tylko wówczas, gdyby był w stanie wyrazić je z siłą równą tej, z jaką Bóg je dopuszcza. Dalej zaś ciągnął: „Uchowaj, iżbym miał (przynajmniej teraz) sprostać rzeczom jeszcze dotkliwszym niźli te, którym musiałem stawić czoło w Maltem”. I dołączył dwie linijki, jakie raptem zapisał był w swoim notatniku: „Ach, żeśmy od ludzi wyglądali pomocy: anioły bezszelestnie wzbijając się w górę stanęły po drugiej stronie upadłego serca”.</p>

<p>Odpisałam mu: „Widzę, że aniołowie znów są blisko, słychać szelest ich skrzydeł…” Na pytanie zawarte w jego ostatnim liście odparłam: „Nie, Serafico, nic doradzić Panu nie mogę. Pański demon jest nazbyt potężny, <em>on</em> Pana prowadzi – zaś Pańskie drogi naznaczone samotnością. — Mogę się jedynie przyglądać i rzec Panu: Wezwij mnie, jeśli będę potrzebna”.</p>

<p>Poeta polecił swemu wydawcy przesłać mi „Białą księżniczkę”, scenę liryczną, którą napisał dla Duse trzynaście lat wcześniej. Duse, uniesiona entuzjazmem, zażyczyła sobie niezwłocznie przekładu tego utworu. Rilke jednak się wahał, sądził bowiem, iż ten niewielki dramat, nakreślony zbyt pochopnie, cechuje niedojrzałość. Niemniej, poprosił mnie, bym go przeczytała i opisała swe wrażenia, mając na względzie życzenie Duse. Widywał ją zresztą każdego dnia, jego wizyt oczekiwano co wieczór. Nikt nie potrafi – zwierzał się – wyrazić spraw ludzkich z taką wzniosłością i umieścić w wyższym porządku, niczym na szczycie świątyni. „Cóż za wspaniałość i cóż za strata. W świecie całym nie ma dla niej poety, a ona przemija…”</p>

<p>Odpisałam bezzwłocznie: „Przeczytałam nadesłaną mi «Białą księżniczkę» – mniemam, iż Duse byłaby w tej roli wspaniała – jakby dla niej stworzona – wszelako jakże niewielu ludzi zrozumiałoby tę sztukę, szczególnie jej zakończenie, z lekka tylko nakreślone, gasnące niczym sen… Obawiam się, że znów trwonisz Pan wszystkie siły, Pan chcesz pomóc. Azaliż jest to możliwe? Wszystko pojmuję, lecz znam Pana… i lękam się”.</p>

<p>We wcześniejszym liście Rilke zapewniał mnie, że jest przekonany, iż spotkanie to było zrządzeniem losu i nastąpiło w momencie niezwykłej dla obojga wagi, w chwili przełomu, oczekiwania i wahania. Niemniej, opisał również stan ducha znamienitej artystki, owładniętej bolesną świadomością, iż przyjaźń wspierająca się na zaufaniu, uwielbieniu i wspólnej pracy musi zakończyć się rozgoryczeniem, wśród wzajemnych wyrzutów, podejrzliwości i żalów. Groźba ta zawisła nad nią i jej przyjaciółką, z którą musiała się rozstać. Nie miałam sposobności poznać tej młodej kobiety, o której Rilke wyraził opinię, iż mimo swego talentu nigdy nie zdoła napisać utworu, o jakim wraz z Duse snuły marzenia. W każdym razie wydawało się, iż przysporzyła biednej artystce niemało kłopotów i cierpień, tak iż Duse żyła w atmosferze niekończących się niesnasek.</p>

<p>W końcu Rilke musiał przyznać, iż pragnienie, by wszelkimi sposobami dopomóc Duse, przerosło jego siły. Pewnego dnia otrzymałam list, zaczynający się od słów: „Tak, w istocie to zbyt wiele, nadszedł moment, kiedy poczułem znużenie”.</p>

<p>Z czasem poznałam szczegóły wydarzeń owego lata w Wenecji, które – miałam taką nadzieję – zdoła ukoić rozigrane nerwy naszego przyjaciela. Bez wątpienia poeta podążał własną, przeznaczoną mu drogą. Niemniej, musiał na niej przejść niejedną ciężką próbę.</p>

<p>W chwili spotkania z Rilkem Duse była kobietą rozdrażnioną, pogrążoną w rozpaczy. Cierpiała nie tylko po stracie drogiej przyjaciółki. Nikła również nadzieja, jaką wiązała z utworem, nad którym od lat pracowała pani P. Pisała go z myślą o znakomitej artystce, która – z właściwym sobie entuzjazmem – święcie wierzyła, iż jego inscenizacja tchnie tak upragnionego nowego ducha w jej życie i sztukę. Po dłuższej przerwie w jej karierze aktorskiej zaczęły się wyłaniać rozmaite, mniej lub bardziej zadowalające projekty. Na scenie pojawił się Moissi (wspierany przez Reinhardta), jednakże Duse nie mogła się na nic zdecydować; poddawała się za to coraz bardziej pogłębiającej się melancholii. I wówczas Rilke zapragnął ją ratować! Doznał przy tym niewymownych udręczeń, aż znalazł się u kresu sił. Jak gdyby ktoś na tej boskiej ziemi był w stanie przytłumić ów wiecznie żarzący się, trawiący sam siebie płomień! — Rilke czuł się uszczęśliwiony, iż miał sposobność poznać Duse i służyć jej pomocą. Całymi dniami, o każdej godzinie był do jej dyspozycji. Niemniej, z wolna zaczął przejmować go coraz potężniejszy lęk. Miał się niebawem przekonać, iż miast przywrócić jej spokój, sam nieomal musiał znosić jej katusze. Któregoś dnia zjawił się roztrzęsiony u mojego brata – Duse zniknęła bez wieści. Nikt nie miał pojęcia, dokąd skierowała swe kroki. Na krótko przedtem miała się jakoby wywiązać między obiema kobietami gwałtowna scena. Strach malujący się w oczach Rilkego udzielił się memu bratu, którego łączyła z artystką zażyła przyjaźń. Popołudnie całe minęło na bezowocnych poszukiwaniach. Nic nie wskórawszy, wszyscy udali się na spoczynek. Rilke nie mógł opanować irytacji.</p>

<p>Nazajutrz Duse odnalazła się. Okazało się, iż szukała schronienia na Murano czy też w Chioggii. Z lekkim uśmiechem brat mój opowiadał, jak to Rilke przyznał mu się, iż każdego ranka spogląda w lustro, by upewnić się, czy przez noc nie okrył się siwizną! Jakkolwiek wszystko to napawało smutkiem, czasem miały również miejsce zdarzenia przezabawne. Rilke, pełen niewyczerpanego humoru, opisał mi niejedno, ja zaś, mimo wszelkich obaw, jakie budziły we mnie niebezpieczne wypadki, zaśmiewałam się do łez. Pewnego razu wybrali się w towarzystwie pani P. na wycieczkę ku jednej z wysp laguny. Dzień był nad wyraz pogodny, Duse w wyjątkowo łagodnym i radosnym nastroju. Serafico w głębi ducha dziękował Bogu. Usiedli na trawie, raczyli się herbatą, gawędzili w miłej i zgodnej atmosferze. Nareszcie odrobina spokoju po długich, rozpaczliwych dniach! Wszelako los złośliwy już czyhał pod postacią podstępnego pawia, który po cichu zbliżał się niepostrzeżenie do grupy towarzyszy. I nagle jego przeraźliwy krzyk rozdarł powietrze, przeszywając uszy Duse. Jakby gromem rażona, drżąc na ciele całym, zerwała się gwałtownie ze straszliwym wzburzeniem. Była to prawdziwa tragedia. Pani P. i biedny Rilke, który z jakiegoś powodu czuł się odpowiedzialny, nie wiedzieli, co począć, jak uspokoić roztrzęsioną Duse. Herbata, wypieki, wszystko porzucono w pośpiechu – byle dalej od tej przeklętej wyspy, dalej od tego feralnego ptaka, prosto do domu. Bodaj nikogo nie spotkać, nikogo nie słyszeć, już nigdy więcej nie wyjeżdżać… Opuścić Wenecję, to miasto nieszczęsne! A zatem koniec uroczych wycieczek! Serafico wszakże odczuwał jakąś solidarną więź z tym pawiem, który ściągnął taki ogrom nieszczęścia. Targany wyrzutami sumienia powrócił do domu; przez całą noc z pewnością nie zmrużył oka.</p>

<p>Wkrótce potem Rilke ze szczegółami opisał Duse „Pasję braci Greban” (jeśli mnie pamięć nie myli), zapytując, czy nie zechciałaby wcielić się w postać Mater dolorosa w inscenizacji tego średniowiecznego misterium. Jego zdaniem rola ta byłaby ukoronowaniem jej życia i sztuki aktorskiej. Bawiliśmy wówczas w Duino. Duse, porwana jego pomysłem, wyraziła w liście swą aprobatę. Uradowany Serafico zaraz też opowiedział mi w promiennych słowach o tym projekcie. Pamiętam, jak z lekkim smutkiem pokiwałam głową: „Nie licz Pan na to”, rzekłam. „Za dni osiem ona zmieni zdanie i wyrzuci to z pamięci”. I nie myliłam się. Dla Rilkego było to doprawdy gorzkie rozczarowanie. By powziąć takowy pomysł, trzeba było mieć w sobie tyle naiwności i łatwowierności, co nasz poeta.</p>

<p>I tak zakończyła się jego znajomość z tą genialną, cierpiącą istotą. Nigdy więcej jej nie zobaczył.</p>

<p>VI</p>

<p>We wrześniu znów zawitałam w Duino. Bezzwłocznie przyjechał tam również Rilke, pragnąc w szczegółach omówić swe plany na jesień i zimę. Na powrót owładnęły nim niezdecydowanie i znużenie. Ze względu na surowy klimat nie chciał owego roku pozostać w Duino; przykre doświadczenia zniechęciły go do wyjazdu do Wenecji. Przez krótką chwilę rozważał podróż do Paryża, lecz poniechał tej myśli, bowiem tęsknił za czymś zupełnie innym – snuł marzenia o nowych wizjach. Całymi godzinami roztrząsaliśmy jego plany, a on odrzucał jeden za drugim, nie mogąc powziąć jakiejkolwiek decyzji. Wyczuwając nurtujący go nieustannie niepokój, wewnętrzną potrzebę ciągłej zmiany, zrozumiałam tę myśl, owo jedyne pragnienie, dręczące duszę poety. „Tylko to jedno jest konieczne…” Aliści jakże żmudnego wymagało to trudu! W ostatnim czasie Rilke doznał srogich udręczeń, co zrujnowało jego nerwy. W gościnie u nas mógł przynajmniej nieco wypocząć. W trakcie naszych pogawędek – jak mnie zapewniał – odczuwał kojący spokój. Rozkoszował się też urokami jesieni, którą u nas, na wybrzeżu Adriatyku, znaczy niezrównane piękno. Pewnego razu wybraliśmy się do Grado. Architektura tamtejszej katedry tudzież bizantyjskie relikwiarze nie wywarły na poecie tak głębokiego wrażenia, jak młoda chłopka, która pod nieobecność kościelnego pokazała nam zakrystię. Była zdumiewająco podobna do jednej z owych weneckich Madonn o niezwykle delikatnych dłoniach, jakie widnieją na malowidłach Belliniego. Rilke zachwycił się jej obliczem, jakkolwiek w krajobrazie Friuli dość często spotkać można tak szlachetne fizjonomie. „Na Boga, Serafico, tylko niech Panu nie przyjdzie do głowy ratować i tę kobietę”, rzekłam. Wielce go to rozbawiło.</p>

<p>Krótka notatka opowiada o naszym spacerze do „Doliny fiołków”. Było to miejsce urocze, które upodobałam sobie już w dzieciństwie, jedno z przypominających kratery zagłębień krasu, gdzie niezwykle bujnie krzewiła się roślinność. Nasza dolina była nader głęboka i rozległa. Pośrodku znajdowało się poletko obsadzone drzewami owocowymi. Wokół niego teren wznosił się szerokimi stopniami, tworząc rodzaj amfiteatru. Tę niewielką dolinę bez reszty porastał splątany gąszcz drzew, zarośli, krzewów i ziół. Wśród nieprzeniknionej gmatwaniny gęsto obsiewały się kwiaty. Wydawało się, iż prócz niezliczonych liliowych i białych fiołków, kwitnących jeszcze piękniej niż na wiosnę, miejsce to wybrały sobie na schadzkę wszystkie dzikie, wonne kwiaty całego krasu. Jakież bogactwo kwiecia wypełniało tę samotną dolinę! Zapragnęłam pokazać ją poecie. Dotarliśmy tam w stosownej chwili, w chwili błogosławionej przez Boga. Właśnie zakwitły cyklameny – wszędzie unosiła się ich woń – a ponad kwiatami trzepotało lśniącymi skrzydłami setki, tysiące drobnych, białych motyli. Serafico promieniał zachwytem, oboje przeżywaliśmy to samo wrażenie: senne widziadło, Elizjum! Nie potrafię tego inaczej wyrazić! Usiedliśmy na trawie i trwaliśmy tak wśród kwiatów i motyli – bez ruchu, w milczeniu. Nie zerwaliśmy choćby jednego kwiatu – uznalibyśmy to za czyn karygodny. Nigdy nie zapomnę tych chwil prawdziwej, rzadkiej szczęśliwości. Aliści skąd się właściwie wzięła?</p>

<p>To mag znów otworzył do niej wrota…</p>

<p>Kilka dni później odwiedziliśmy Saonarę, piękną willę hrabiny V., położoną opodal Padwy. Stamtąd pojechaliśmy ku Wzgórzom Euganejskim, zwiedziliśmy Praglię i ogród jak ze snu w Valsanzibio, kryjący statuy, fontanny i labirynt. Opustoszały ogród – „jeden z mych samotnych rajów”, rzekłam. „I tym piękniejszy”, dodał Rilke. Niezapomniane wrażenie pozostawiła na nas wizyta w Arquà, gdzie znajduje się grób Petrarki. Dzień skłaniał się ku wieczorowi, niewymowna cisza zaległa okolicę – prosty sarkofag z kamienia stał samotnie i dumnie przed mrocznym kościołem. Rilke pogrążył się w milczeniu. — Czyż mogłam wówczas przeczuwać, iż niebawem nadejdzie dzień, kiedy wśród dalekich, samotnych gór również i on szukać będzie – i odnajdzie pokój, którego nigdy nie zaznało jego płomienne serce?</p>

<p>Z końcem września opuściliśmy Saonarę i udaliśmy się do Brescii, by zobaczyć tam Victorię, starszą, sroższą siostrę Nike z Luwru.</p>

<p>Gdy przejeżdżaliśmy przez Weronę, postanowiłam sprawić drogiemu Serafico niespodziankę. W trakcie pobytu w Saonarze żałowałam wielce, iż urocza córka pana domu nie władała niemieckim na tyle dobrze, by móc rozkoszować się poezją Rilkego. Z myślą o niej próbowałam przełożyć na włoski wiersze, które poeta wpisał do mojego tomiku. Zachowując w wersach jedynie metrum oryginału, przetłumaczyłam najpierw utwór „Młoda dziewczyna”. Kiedy w czasie podróży siedzieliśmy obok siebie w milczeniu, myśli moje zajmował „Powrót Judyty”. Wiersz ten znałam na pamięć; słowa włoskiego przekładu same układały się we frazy (sądzę, że Rilke nieświadomie wspierał mnie poprzez telepatię), ja zaś musiałam je tylko zapisać. Podczas gdy Rilke, nie zwracając na nic uwagi, oddawał się marzeniom, gryzmoliłam z zapałem w moim notatniku. Skończyłam, kiedy dotarliśmy do Werony. Kazałam zatrzymać przed fasadą S. Zeno i poprowadziłam zdumionego poetę ku chórowi za głównym ołtarzem. Poddałam myśl, by przyjrzał się malowidłu Mantegni, widniejącemu ponad naszymi głowami. W opustoszałym wnętrzu kościoła unosiła się lekka woń kadzideł. Wiedziałam, jak bardzo Rilke uwielbiał otoczenie pełne harmonii, kiedy recytowano wiersze. I tak, z drżącym sercem przeczytałam mu półgłosem jego włoską „Judytę”. Jakże się uradowałam, kiedy wyraził swe zadowolenie! Na zawsze pozostała dlań najmilszym spośród przekładów, na jakie się poważyłam. — Nazajutrz ruszyliśmy do Bergamo. Kiedy późnym wieczorem powróciliśmy do Werony, poeta gorąco zapragnął raz jeszcze zwiedzić Arenę, skąpaną w pozłocie pełni księżyca. Doznaliśmy wszakże rozczarowania, bowiem potężna brama była już zamknięta, o czym nie omieszkała nam donieść poczciwa, gruba, starsza kobieta, która pod jedną z arkad amfiteatru przechowywała klucz. Na pociechę zaproponowała nam kupno widokówek i fotografii. Dostrzegłszy smutek na twarzy Serafico, wdałam się z tym sympatycznym niewieścim cerberem w rozmowę, przywołując całą mą elokwencję tudzież najlepszy wenecki akcent (niewiele się on różni od dialektu z okolic Werony). Wyjaśniłam, iż poeta przybył z krainy barbarzyńców jedynie po to, by ujrzeć Arenę w poświacie księżyca, że przełożył Dantego i jest spokrewniony z „Can Grande”. (Wydaje mi się, że utrzymywałam nawet, iż wywodzi się od niego w linii prostej!) Rilke, czując na sobie zachwycone spojrzenie życzliwej kobiety, najwyższym wysiłkiem woli starał się zachować powagę; dzięki Bogu słowo „poeta” ma jeszcze we Włoszech moc magiczną. Bramę otwarto, a my mieliśmy księżyc i Arenę tylko dla siebie, tak długo, jak tego pragnęliśmy. Wciąż widzę w myślach subtelną sylwetkę Serafico, stojącego wysoko na szczycie amfiteatru.</p>

<p>Kilka następnych dni spędziliśmy w Duino. Przyjęliśmy wówczas pewną wizytę, wielce dla naszego poety zajmującą. Otóż gościł u nas młody król Manuel Portugalski wraz ze swą ciotką, zacną arcyksiężną Marią Józefą, która jesień całą bawiła w pobliskim Miramare. Jako że znaliśmy upodobanie króla do muzyki, prosiliśmy na zamek naszych przyjaciół z Kwartetu Triesteńskiego. I tak urządziliśmy urocze popołudnie, poświęcone Beethovenowi i Mozartowi. W ogromnej sali przodków, w której odziani w purpurę patriarchowie Akwilei oraz członkowie rodu Torrianich, dwunastowiecznych władców Mediolanu, w zbrojach i dosiadając koni wpatrywali się w nas z wiszących na ścianach obrazów, wygnany król w milczeniu przysłuchiwał się muzyce. Wraz ze swą ciotką i jej damą dworu byli tamtego dnia naszymi jedynymi gośćmi.</p>

<p>W tym miejscu muszę donieść o pewnym niezwykłym przeżyciu, które wielce zaprzątało myśli poety. Opowiedzieliśmy mu, jak to jeden z naszych angielskich przyjaciół, człowiek mądry i gruntownie wykształcony, niegdyś gubernator rozległej kolonii na Pacyfiku, podczas pobytu w Lautschin chciał koniecznie przeprowadzić doświadczenie z „planchette”. Z jej pomocą można sprawić, iżby ołówek pisał „automatycznie”, oraz nawiązać kontakt z zaświatami. Nie jestem bynajmniej żadnym medium, nigdy zresztą nie miałam najmniejszego powodzenia w tego rodzaju praktykach. (Rilke był z tego powodu wielce oburzony, uważał bowiem, iż jako długoletnia członkini Society of Psychical Research mogłabym rościć sobie prawo do przywoływania duchów). Jednakże mój syn Pasza oraz pewna dama z kręgu naszych znajomych mogli poszczycić się godnymi uwagi wynikami. Rilke również zapragnął podjąć próbę. Któregoś wieczoru do Salonu Czerwonego przyniosłam życzoną „planchette” i urządziliśmy seans. Syn mój ujął w dłoń ołówek, a ja usiadłam obok niego; Rilke, stojąc z dala od stołu, spisywał w milczeniu pytania, które odczytywał nam dopiero po otrzymaniu odpowiedzi. Wedle mego przekonania, w którym się spiesznie utwierdziłam, przez cały czas przejawiała się w nich podświadomość poety. Okazywałam żywe zainteresowanie przebiegiem seansu, aczkolwiek odnosiłam się doń z niemałym sceptycyzmem, jako że widziałam już dość podobnych scen. Rilke odbierał to w sposób odmienny, a nieoczekiwane odpowiedzi, niekiedy bardzo piękne (prawie we wszystkich odnajdywałam ten jego szczególny styl, jak gdyby to on je dyktował), pozostawiały na nim głębokie wrażenie. Po niezwykłym początku („Manfred rex”) następowało kilka trudnych do odczytania zdań łacińskich. Zaraz też Rilke prosił mnie, bym zacytowała słowa Dantego o synu Fryderyka II: „Biondo era e bello e di gentile aspetto…”.</p>

<p>Później jednakże wydawało się, iż jakiś inny duch wyrugował Hohenstaufa i zajął jego miejsce – istota, która samą siebie nazwała „Nieznajomą” i domagała się rozmowy z poetą. Wywiązał się długi dialog; chociaż pytania pozostawały skrzętnie zakryte, wszystkie bez mała odpowiedzi były zrozumiałe. Na twarzy Rilkego malowała się ekscytacja i najwyższe napięcie. Przytaczam kilka spośród jego pytań oraz odpowiedzi, które zapisałam jeszcze tego samego wieczoru:</p>

<p>„Jakie kwiaty tu ukochałaś?” „Wieńce róż, wieńce kolców” – „Jak mam cię zwać?” „Uśmiech, łzy, kwiecie, owoce, śmierć”. A potem: „Podróż… na szczyt góry, w głąb doliny, ku gwiazdom… Niczym fale, ty również będziesz dźwięczał, tam, gdzie stal łagodnie tuli się do anioła…”.</p>

<p>Seans przeciągał się; zapis był czasem zupełnie nieczytelny. Rilke jednak czuł się wielce poruszony treścią niektórych odpowiedzi. Utwierdzały go w przekonaniu, iż winien wyruszyć w podróż do Hiszpanii (często snuł o niej myśli, przede wszystkim o Toledo). Sam sporządził odpis tak zwanego „protokołu”, również po trzech kolejnych seansach. Istotnie, owe zdania – niekiedy zniekształcone i pozbawione wewnętrznej spójności – prawie zawsze zdawały się odnosić do Toledo. Związek ten z czasem stawał się coraz bardziej zrozumiały. W trakcie następnego seansu odczytano te oto słowa: „Poczerwieniona ziemia – żar – stal – łańcuchy – kościoły – zakrwawione łańcuchy”. I dalej: „Biegnij naprzód, podążę za tobą… Most, most z wieżami piętrzącymi się na obydwu krańcach”. A potem: „Czy czujesz anioły? Czas szemrze niczym knieja”. Nieznajoma opowiedziała też o sobie; przed laty została jakoby zamordowana. Przy następnej okazji rzekła: „Dla ciebie czas zapewne płynie, dla mnie zatrzymał się w miejscu”. Później znów wydawało się, iż jej słowa dotyczą podróży Rilkego: „Kiedy tam dotrzesz, zejdź pod most, tam, gdzie wznoszą się potężne skały, i śpiewaj, śpiewaj”. Rilke zapytał: „Dobrze, lecz jak będę mógł cię przywołać?” W odpowiedzi usłyszał: „Wszystko dźwięczy, wszelako musisz wyśpiewać to sercem”. I wówczas Rilke rzucił pytanie – ujrzałam, jak płonęło na jego wargach: „Tak, lecz serce moje teraz zamilkło, czemu? czemu?” „Tak jest lepiej – moje światło nigdy nie przygasa, aliści często dzielą nas cienie…”.</p>

<p>Ostatniego wieczoru poeta zapytał: „Twoje noce, czy znasz jeszcze twe noce?” W tej samej nieomal chwili ołówek zapisał: „Kwiaty oleandra uśmiercają w mrokach nocy… Chłodne studnie, stare cyprysy, głosy dziecięce, dźwięki lutni…” – Na pytanie: „Czy wypłakałaś wiele łez?” padła odpowiedź: „Kiedy wołano mnie po imieniu”. Potem ukazał się niewyraźny rysunek – i w końcu: „Wzywają mnie, odchodzę”. Nieznajoma nic więcej nie powiedziała.</p>

<p>Nazajutrz, w dzień swego odjazdu, Rilke zapisał jeszcze słowa następujące: „W noc 7 października Pasza śnił takowy sen: Znaleźliśmy się na statku, księżna, jej siostra, on i ja. Statek wydaje się bardzo szeroki, «niczym aleja». Zwracam się ku niemu i mówię: «Vous savez que vous rêvez?» «Non.» – «Eh bien», poruczam mu, «n’oubliez pas, dites-moi demain que je ne resterai pas à Tolède, que j’irai au Sud» – i wskazując: «là!» I ukazało się miasto, ogołocone wzgórza, a na jednym z nich miasto, «jakby wysączone», opasane murami, a w murach liczne wieże. Ów sen opowiedział mi Pasza dziś z rana”.</p>

<p>Dzięki „planchette”, poddanej – bądź nie – siłom magicznym, Rilke wyzbył się swych wątpliwości. Teraz już wiedział, dokąd winien się udać. Toledo czekało na niego. Po drodze zamierzał zatrzymać się w Bayonne, bowiem inny duch utrzymywał, że „Nieznajoma” w rzeczywistości nazywa się Rosemonde Trarieu i stamtąd właśnie pochodzi. Nadto stwierdził, iż „jak na jego gust jest nazbyt chuda!” Razem z Paszą ledwie zdołaliśmy pohamować śmiech. Z ochotą poznalibyśmy osobiście to nowe medium, które nie mogło było napisać nic zabawniejszego. Rilke natomiast był nad wyraz niezadowolony i nie chciał znać dalszych szczegółów. Wyjechał do Monachium, gdzie zamyślał pozostać kilka dni, zanim wyruszy w daleką podróż do Hiszpanii. Jednakże ledwie się tam zjawił, już dotarły doń niepokojące wieści od Marty. Kiedy na krótko zawitałam się w Monachium – byłam w drodze do Stuttgartu, gdzie miała się odbyć prapremiera „Ariadny” – zastałam tam poetę pogrążonego w przygnębieniu. Uradował się, mogąc się zwierzyć ze wszystkich swych zmartwień. Wyznał mi, iż znużony długim wewnętrznym zmaganiem, znów podjął próby z medium, niemniej usłyszał jedynie stek zwyczajnych banałów. Nieznajoma już nigdy się nie zjawiła. Kiedy Rilke uporządkował swe sprawy, spędziliśmy razem urocze godziny. Odzyskał wewnętrzny spokój i cieszył się na myśl o podróży. Z jakimże wdziękiem potrafił gawędzić! Miałam jeszcze radosną sposobność uczestniczyć w wieczorze, w trakcie którego Rilke recytował swe Elegie, pozostawiając na słuchaczach nieopisane wrażenie. Przeniknęło mnie uczucie, iż kiedyś ich słowa niczym nawałnica zagrzmią nad całymi Niemcami. Dzień ten jednak był jeszcze odległy… Niedługo po moim odjeździe Rilke wyruszył do Hiszpanii.</p>

<p>VII</p>

<p>Hiszpania! Jakże gorąco upragniona podróż do Hiszpanii! Rilke słał listy niezwykłe; należałoby je przytoczyć słowo w słowo. Jednakowoż wiem, że mimo pierwszych chwil prawdziwej ekstazy, którym bez reszty ofiarował żar swej namiętności, poeta wiele wycierpiał tamtej zimy. Tylko jeden jedyny raz napisał, iż oto zaczyna wierzyć, że nastał dlań czas owocnej pracy – kiedy jednak nadzieja ta wygasła, jego serce znów pogrążyło się w milczeniu. Dziś, patrząc z perspektywy lat, żywię przekonanie, iż nieodzowny był krok każdy, uczyniony na tej drodze naznaczonej cierpieniem, a przejmujące wrażenia, jakich doznał w Toledo, z wolna acz nieustannie przeobrażały go w głębi duszy. Rilke zawsze pragnął czegoś niezwykłego – nie tego wszakże, co zwykło się tym mianem określać, a co wymaga jedynie złudnego pozoru sztuczności, by za takowe uchodzić. Nie, on szukał tego, co istotne, boskie, szukał prawdziwego i prostego sensu natury, której sam był częścią. On, tak osobliwie stojący ponad i poza wszystkim, co przynależne człowiekowi:</p>

<p>„Ci, którzy go znali</p>

<p>za życia, nawet nie podejrzewali,</p>

<p>jak bardzo był tym samym, co te pola:</p>

<p>niebo i woda, i rzeczne zakola</p>

<p>jego wejrzeniem były.</p>

<p>Z wielkiej dali,</p>

<p>z wielkiej przestrzeni jego twarz wyziera,</p>

<p>a dal zalotnie wciąż się rozpościera</p>

<p>przed nią…”</p>

<p>Swój pierwszy list z Toledo skreślił w Dzień Zaduszny. Czytałam, czytałam wciąż na nowo, uszczęśliwiona, że nie zawiódł się w swych oczekiwaniach. Od razu też zrozumiał dawną legendę, podług której Bóg, stworzywszy czwartego dnia słońce, rozjaśnił nim niebo nad Toledo: „Mój Boże, jakże wiele rzeczy ukochałem dlatego, że próbowały stać się częścią tego doświadczenia, że ich serca ożywiała kropla tej krwi – a teraz czeka mnie jego pełnia. Czy zdołam wytrwać?” W liście tym, skrzącym się radością i zachwytem, pisał też o mostach, o których wspomniała „Nieznajoma”. Już podczas pierwszego spaceru przeszedł uliczką Calle S. Tomé, a potem bez wahania podążył Calle del Angel, która zawiodła go przed fasadę kościoła S. Juan de los Reyes. Jego mury obwieszone są kajdanami, które ongiś dźwigali jeńcy Saracenów – były to owe „zakrwawione łańcuchy”! Także w następnym liście poeta dał wraz swemu oczarowaniu tym niezapomnianym miastem z jego „górą wizji”, wznoszącą się ponad ziemią barwy ochry i czerwieni.</p>

<p>Kolejna wiadomość nadeszła niespodziewanie z Sewilli. Miesięczny pobyt w Toledo aż nazbyt obfitował we wrażenia. Rilke źle znosił tamtejszy klimat, z jego gwałtownymi wahaniami temperatury; to chłód dojmujący, to znów dokuczliwy skwar dawał mu się we znaki. Dlatego też na powrót ujął w dłoń swój kostur wędrowny, on, który nigdzie nie zagrzał miejsca, nigdzie nie znalazł przytułku czy schronienia. Jedynie Toledo spełniło jego oczekiwania; Bayonne natomiast przyniosło pierwsze rozczarowanie. Radość wzbudził w nim tylko widok zbiegu rzek Nive i Adour, tego „gestu sposalizio”, oraz starego mostu w Orthez, przywodzącego na pamięć postać Francisa Jammesa. Daremnie też poszukiwał na cmentarzu nazwiska „Nieznajomej”. — Doznawszy w Toledo tak głębokich wrażeń, poeta nie mógł zachwycić się Sewillą. Także w Kordobie zabawił ledwie dni kilka, po czym wyruszył do Rondy.</p>

<p>Wszystkie jego listy, pisane po opuszczeniu Toledo, napełnia smutek i przygnębienie. Rilke poddawał się rozpaczy, czuł się opuszczony, jakby spowity nieznaną sobie, poniekąd wrogą atmosferą. Sporo czasu spędzał na lekturze. Jeszcze w Toledo sięgnął przypadkiem po książki pióra Fabre d’Olivet, niezwykłego Francuza z epoki napoleońskiej. „Jego słowom o muzyce, jej roli wśród dawnych ludów, również nie brak słuszności – cisza, zamilczenie w muzyce, jej, by tak rzec, matematyczna strona była pierwiastkiem porządkującym życie np. jeszcze w cesarstwie chińskim, gdzie przyjęty dla całego terytorium podstawowy ton (odpowiadający dźwiękowi <em>fa</em>) mienił się glorią najwyższego prawa”. I dalej: „W każdym razie muzyka była we wszystkich dawnych mocarstwach czymś bezimiennie odpowiedzialnym i wielce konserwatywnym; oto kwestia, którą należałoby zgłębić, gwoli moich uczuć względem niej… muzyka jest uprawniona jedynie <em>o tyle</em>, o ile uwodzi ku prawidłowości, <em>ku samemu prawu</em>. Tylko w niej bowiem zachodzi ów niebywały przypadek, iż prawo, które zazwyczaj nakazuje, przybiera ton błagalny, szczery, i pragnie nas nieskończenie. Zza owej kurtyny dźwięków przybliża się wszechświat, po jednej stronie istniejemy my, po drugiej zaś, niczym od nas nie oddzielona prócz smugi wzruszonego powietrza, przez nas rozedrgana drży przychylność gwiazd. Urzeka mnie myśl, by wierzyć Fabre d’Olivet, iż w muzyce rzeczą zasadniczą jest nie tylko to, co <em>słyszalne</em>, można bowiem czerpać przyjemność ze słuchania tego, co nie jest <em>prawdziwe</em>. Istotne, iż we wszelkich sztukach nie decyduje pozór, ich «oddziaływanie» (a zatem to, co zwiemy «pięknem»), lecz właśnie owa najgłębsza wewnętrzna pra-przyczyna, owo pogrzebane istnienie, które pozór ów, niekoniecznie od razu uznany za piękno, wywołuje – dlatego też uznałbym za zrozumiałe, gdyby podczas misteriów wtajemniczano w ową <em>odwrotną stronę muzyki</em>, w tę błogosławioną liczbę, która się tam dzieli i na powrót łączy, stapia się w jedno z nieskończonych fragmentów, a kto choć raz tego doświadczył i pominął milczeniem, nigdy już nie zdoła zapomnieć wrażenia, iż żył tak blisko czegoś niezamglonego”.</p>

<p>Z Rondy Rilke niezwłocznie przesłał Paszy kilka widoków okolicy, wydawało mu się bowiem, iż niezapomniana panorama tego miasta, wznoszącego się na dwu stromych, skalnych wzgórzach, rozdzielonych wąską, głęboką doliną rzeczną, potwierdzała jego senne widzenie. Poeta uskarżał się na swe samopoczucie; od Bożego Narodzenia nie czuł się zdrów. Mimo to, „podobnie jak w kontaktach z Bogiem nie potrzeba mi duchownego, również teraz na nic zdałby się lekarz; moją cielesną naturę traktuję tak, jak moją duszę przed Bogiem – nieskończenie bezpośrednio. To o wiele trudniejsze, lecz jakże nieomylne, wobec życia i śmierci!”</p>

<p>Ronda pogłębiła jedynie gorycz jego cierpienia: »Mówię Pani, Księżno (musisz mi Pani uwierzyć), ja muszę się odmienić, całkiem, do głębi, w przeciwnym razie daremne wszelkie cuda tego świata. Przebywając tu zrozumiałem, jak wiele z siebie roztrwoniłem, utraciłem; podobnie postrzegała to święta Angela: – Quand tous les sages du monde – powiada ona – et tous les Saints du paradis m’accableraient de leurs consolations et de leurs promesses, et Dieu lui-même de ses dons, s’il ne me changeait pas moi-même, s’il ne commençait au fond de moi une nouvelle opération, au lieu de me faire du bien, les sages, les Saints et Dieu exaspéraient au-delà de toute expression, mon désespoir, ma fureur, ma tristesse, ma douleur et mon aveuglement… Ach, nie całkiem jeszcze wyzbyłem się myśli, iż owa «nouvelle opération» spełni się z człowieczą pomocą, aliści dlaczego, przecież to los mój bieżyć poniekąd obok spraw ludzkich, ku temu, co najodleglejsze, ostateczne, na skraj ziemi, jak ostatnio w Kordobie, gdzie przydreptała do mnie jakaś szpetna, mała suczka, najwyraźniej oczekująca szczeniąt. Nie było to bynajmniej przykładne zwierzę; los jej młodych z pewnością nikogo nie poruszy. Jako że byliśmy sami, podeszła do mnie, choć przyszło jej to z niemałym trudem, podniosła nabrzmiałe troską, uduchowione oczy i pożerała mój wzrok – a w jej spojrzeniu było doprawdy wszystko, co wykracza poza to, co indywidualne, zmierzając nie wiem dokąd, ku przyszłości czy też ku Niepojętemu. Skończyło się na tym, że dostała kostkę cukru podaną do mojej kawy, lecz mimochodem, ach mimochodem, odczytaliśmy poniekąd wspólnie mszę, uczynki ograniczały się do ofiarowania i przyjmowania, wszelako sens i powaga, i całe nasze porozumienie były bezgraniczne. Może się to zdarzyć jedynie na ziemi, na wszelki wypadek dobrze, gdy się po niej wędruje z ochotą, jeśli nawet krokiem niepewnym, jeśli nawet z poczuciem winy, jeśli nawet zgoła nie jak bohater – znalazłszy się u kresu, człowiek będzie wspaniale przygotowany na boskie zrządzenia”.</p>

<p>Te ostatnie słowa wznoszą się niczym świetlista tęcza po mrocznym dniu targanym przez burze: pokora i nadzieja – niewymowne <em>sursum corda</em> poety…</p>

<p>VIII</p>

<p>Z końcem lutego otrzymałam list z Paryża. Rilke niespodziewanie opuścił Rondę; na kilka dni zatrzymał się w Madrycie. A potem znalazł się na powrót w dobrze sobie znanym otoczeniu i poczuł, iż zawładnęło nim bez reszty. Mimo to jednak popadł w przygnębienie i był zawiedziony w swych oczekiwaniach. Uświadomił sobie, iż trzy niezapomniane przeżycia – Duino, Wenecja oraz Toledo, które przejęło go takim wzruszeniem – przebrzmiały, „niczym jakowyś antrakt, fragment snu głębokiego na świeżym powietrzu”.</p>

<p>Próbowałam go podnieść na duchu i choć trochę rozweselić. Napisałam, że uważam go za najszczęśliwszego człowieka na ziemi: „Jesteś Pan wielkim poetą i Pan dobrze o tym wiesz. Jesteś Pan zakochany (nie rezonować, Pan jest i był zawsze zakochany, w kim, kiedy i gdzie, to wszystko jedno). Posiadasz małe atelier w Paryżu – i jest właśnie marzec – cała ta przecudowna wiosna puka do Pańskich drzwi. – Proszę wejść! – Niechże Pan zawoła, Dottore Serafico!”</p>

<p>Pobyt w Paryżu tchnął weń nowe siły, którymi w jego odczuciu emanowało to miasto. A z pulsującego tam życia brało się wszystko, nawet ból, nędza, groza, wszystko kiełkowało w tej urodzajnej ziemi, zakwitało i nieustannie wzrastało. Kamień każdy jego brukowanych ulic wydawał się bliższy niźli gdziekolwiek indziej poduszka najmiększa; to wprawdzie kamień, lecz można by sądzić, iż pochodzi od tego, który Jakub wsunął pod swą głowę.</p>

<p>Rilke pisał mi sporo o Marcie, którą tam odnalazł, o ich pierwszym spotkaniu po długiej rozłące, o wzruszającej radości tej młodej dziewczyny. Opowiadał o jej dziwacznym mieszkaniu, wspólnych wędrówkach po Paryżu, o zatroskaniu, jakie budziła w nim jej przyszłość. „Nie wiem, co począć, nie mam ani doświadczenia, ani też miłości, która w sercu znajduje natchnienie. Ubogi zaiste stoję przed obliczem tej bogatej, drobnej istoty, przy której… nie aż tak zagrożona natura mogłaby się bezgranicznie zachwycać i kształtować”.</p>

<p>Byłam wszakże świadoma, iż droga Rilkego wiodła w innym kierunku, że poeta jedynie na chwilę mógł się do czegoś przywiązać, pełen czułości, zachwytu, rozmarzenia – póki nie zawładnęła nim jakaś inna moc; zazdrosny bowiem Bóg nie zwykł się z nikim dzielić!</p>

<p>Niekłamaną radość sprawiło Rilkemu spotkanie z Verhaerenem, którego darzył szacunkiem, oraz Romainem Rollandem. Rozpoczął też pracę nad przekładem listów Marianny Alcoforado. Bez wątpienia sam Bóg zstąpił wówczas na ziemię i zagościł w nieprzemijającym sercu tej portugalskiej zakonnicy: „Cóż za bezwzględna wspaniałość, jakże to zarazem straszne wzniecać płomień miłości, cóż za pożoga, nieszczęście, upadek. Ach, jeśliby człowiek mógł samemu płonąć, byłoby to doprawdy warte życia i śmierci… To zaiste śmieszne, by w obliczu takiego głosu, takiego doznania, które przenika wszystkie stopnie serca, nadal ranić miłość, być odrobinę szczęśliwym, acz nie dość nieszczęśliwym, i z wszystkim pospołu przepędzać czas, który poniekąd już przebrzmiał, zanim jeszcze nastał”. Rilke jednak pragnął zawsze rzeczy niezwykłych, także, i przede wszystkim, w miłości – nic nie dosięgło wyżyn tego niezagasłego płomienia, co żarzył się w jego sercu, z myślą o Bogu. To właśnie stało się w owym czasie źródłem jego cierpienia.</p>

<p>W czerwcu Rilke wyjechał do niewielkiego uzdrowiska w Szwarcwaldzie, gdzie zamierzał się poddać ścisłej kuracji, czego niezwłocznie wymagał stan jego zdrowia. Z jakąż ochotą zasiadłby znów w swym starym, małym fotelu, by snuć opowieści. Natłok ludzi i zdarzeń, nękających go udręczeniami, był jednak zbyt wielki.</p>

<p>Bez zbędnych wyjaśnień rozumiałam jego położenie, stąd też nie kryłam zadowolenia, dowiedziawszy się, iż znalazł w górach Szwarcwaldu ciche schronienie. Uradowała mnie również wiadomość, że przed wyjazdem do uzdrowiska na wybrzeżu Morza Północnego zamierzał odwiedzić Lou Andreas-Salomé, o której często mi w listach opowiadał. Wiedziałam, że miała nad nim wpływ głęboki i kojący. Poeta przesłał mi wspaniały przekład sonetów Louize Labé, skreślił także kilka słów o moich włoskich przekładach. List ten należy do najcenniejszych skarbów, jakie posiadam.</p>

<p>Z nastaniem sierpnia mieliśmy się spotkać w Berlinie; znów nurtowało go wiele spraw. Pragnął mi przede wszystkim pokazać głowę Amenofisa, przechowywaną w Muzeum Egipskim. Przesłałam mu słowa podzięki za dwa wiersze, które wpisał do mojego tomiku, odważyłam się też zagabnąć go o elegie. Wciąż mam przed oczyma rozpacz malującą się w jego oczach: „Elegie, ach Księżno, Elegie!…” Całą jego istotę owładnęło poniekąd zwątpienie, jakiego dotąd nie znałam. — Złożyliśmy tedy wspólną wizytę faraonowi. Nie mogłam natomiast w pełni podzielać bezgranicznego zachwytu Rilkego nad pewnym malowidłem Cézanne’a. Tajny radca Bode oprowadził nas kilkakroć po Muzeum cesarza Fryderyka. Najpiękniejsze jednak chwile przeżyliśmy w trakcie spokojnych wieczorów w hotelu. Rilke pragnął tak wiele opowiedzieć, tak wiele wyjaśnić – Hiszpania, Paryż, Marta… Niemniej, jego słowa naznaczone były głębokim rozczarowaniem – poeta wierzył, iż w Toledo znów zabrzmi dlań głos Boga. Bóg wszelako milczał.</p>

<p>W Paryżu czekało go jeszcze jedno bolesne doświadczenie. Był świadom, że zawsze znajdzie oparcie w zażyłej przyjaźni, jaka nas łączyła, i ze szczerością mówił o głębokiej ranie, będącej dlań źródłem bólu i goryczy. Miłość, wielka miłość, którą tak podziwiał u innych – uważał, że sam nie jest zdolny, by kiedykolwiek zaznać jej w sposób prawdziwy. Chwila radości, zachwytu i żaru namiętności – a potem uczucie zupełnego rozczarowania, abominacji; rozstanie.</p>

<p>Rok później skreśliłam na ten temat poniższą notatkę: „Kiedy na jesieni roku 1913 spotkałam Rilkego w Berlinie, ostatniego wieczoru odniosłam wrażenie, iż przejmuje go lęk niepokojący. Słowa dobywające się z jego ust świadczyły o roztrzęsieniu i nadzwyczajnej nerwowości. Wyznał, że wreszcie uzmysłowił sobie, iż całe swe życie trwał w złudzeniach. Zawsze tylko ulegał uczuciom, pragnieniom, życzeniom innych. Teraz zaś zapragnął wreszcie sam żywić uczucia, zaznać pożądania i miłości. Serce jego wzbierało dotąd osobliwym współczuciem, które czyniło go wrażliwym na wszelkie prośby, wszelkie wołania o pomoc – żar namiętności innej kobiety przejmował go takim entuzjazmem, iż uznawał go za własny. Mniemał, iż winien bez reszty odwzajemnić to, czym go obdarzano – by wkrótce zrozumieć, że poddawał się iluzjom, które roztapiały się w nicość. Wciąż tylko zmaganie, zwątpienie, wyrzuty wobec samego siebie, nigdy zaś doznanie całej pełni życia! Nie chciał już dłużej trwać w tym stanie, pragnął zakosztować własnego życia, słuchać jedynie głosu swego serca! Już zamierzałam mu odpisać, lecz jego niezwykła irytacja, nieomal błędne, napełnione lękiem spojrzenie kazały mi zamilknąć.</p>

<p>W dniu wyjazdu z Berlina byłam bardziej niż kiedykolwiek zatroskana o naszego drogiego przyjaciela. Zwierzyłam się Kassnerowi, gdyż uważałam go za jedynego człowieka, który mógłby przywrócić poecie poczucie spokoju. Kassner wszakże wzruszył ramionami: «Czegóż Pani chce» – odparł – «wszystkie te kobiety w końcu zaczynają go nudzić».</p>

<p>I zapewne miał rację, gdzież bowiem można by odnaleźć tę bliską, siostrzaną duszę, której Rilke pragnął, której z utęsknieniem wyczekiwał, a która była jedynie marzeniem. «To wielki błąd» – dodał Kassner – «nie móc zrozumieć, że jest się samemu na świecie. Im wyżej człowiek się wznosi, tym bardziej się odeń oddala»”.</p>

<p>W Czwartej elegii czytamy słowa naznaczone ostatecznym zrozumieniem:</p>

<p>„Czy nie mam racji, wy, coście kochali</p>

<p>mnie za wstęp mały do kochania, który</p>

<p>wciąż porzucałem, bo mi przestrzeń w waszej</p>

<p>twarzy, gdym kochał, zmieniała się w Przestwór,</p>

<p>gdzie już nie czekał nikt…”</p>

<p>IX</p>

<p>Pod koniec października Rilke powiadomił mnie, że przebywa w Paryżu (wciąż powracał do tego miasta) i otrzymał moje listy. Omal nie zdecydował się wyruszyć na spotkanie ze mną do Wenecji, i dalej, aż na Sycylię, „mais ç’aurait été tellement au hasard, ici du moins il y a mes livres (qui ne me disent rien), il y a mes meubles (que je déteste), mais il y a tout de même quelque raison extérieure d’y être. Hélas, combien ma vie a été mauvaise ces dernières années!”</p>

<p>Doniosłam mu o naszym mglistym jeszcze planie podróży zimą po Egipcie, na pokładzie <em>dahabieh</em>, i zapytałam, czy nie chciałby nam towarzyszyć. Na zakończenie dodałam: „Smutek ogarnia mnie na myśl, jak wielki dręczy Pana lęk i jakież przygnębienie…”.</p>

<p>Odpowiedź Rilkego utwierdziła mnie w przekonaniu, iż słusznie niepokoiłam się udręką jego serca. Poeta nie odważył się wyruszyć w tę podróż. „Je suis épuisé infiniment, et je ne me sens pas la force pour quelque grande entreprise – j’en ai fait tant, et elles ont si peu rapporté, chacune ne m’a laissé que l’amertume d’avoir perdu d’incomparables avantages”. Podał również inne ważkie powody. „Je vous les peins sur le fond ténébreux de mon âme”.</p>

<p>Poeta wyznał także, iż zamierza podjąć na Sorbonie studia z zakresu egiptologii i języków orientalnych. W ostatnich słowach listu znów jednak pobrzmiewały dawny żal i cierpienie: „Zapytuję siebie, czy Bóg kiedykolwiek dopuszcza, by serce jakiegoś ptaka tak bardzo mu ciążyło, iżby nie był w stanie wzbić się do lotu? Wątpliwe, albo też należałoby wówczas sądzić, że stworzenie to, trzepocące skrzydłami, a potem leżące jak przygwożdżone, wcale nie było ptakiem”.</p>

<p>Podróż do Egiptu nie doszła do skutku; tamtej zimy nie miałam też sposobności ponownie spotkać Rilkego. Poeta bez reszty pogrążył się w swej pracy i nie życzył sobie żadnych odwiedzin – również i mojej wizyty, dał mi to do zrozumienia pośród wszelkich możliwych wyjaśnień i przeprosin. Bóg mi świadkiem, że były one zbyteczne, tak dobrze bowiem go znałam i rozumiałam. — Życie w Paryżu obrzydło mu; marzył o tym, by zamieszkać gdzieś na prowincji, gdzie mógłby ukończyć swe elegie. Pragnienie to wszakże wydawało się nieziszczalne. Poeta poszukiwał też „siostrzanej” duszy, która „otoczywszy go swą pieczą” żyłaby jedynie myślą o jego szczęściu, nie domagając się w zamian niczego od tego znużonego i obolałego serca.</p>

<p>A jednak byłam mimo wszystko przekonana, że pewnego dnia Rilke ukończy owe pieśni, swe arcydzieło. Jakkolwiek nierzadko wydawało się, iż poeta porzucił wszelką nadzieję – ja nigdy nie poddałam się zwątpieniu!</p>

<p>Lekturą Rilkego były w owym czasie dzieła Kleista – wiele z nich czytał po raz pierwszy. Jako że w latach młodości nie poznał tej twórczości „przedwcześnie”, „to, co najdonioślejsze i jeszcze nieznane objawiło się dojrzalszej już duszy”. Przesłał mi książkę Prousta „Du côté de chez Swann”, która od razu wielce go zainteresowała: „Wszystko, co towarzyszy poszczególnym doświadczeniom, wyłania się z najdziwniejszych tajników jego duszy”. Poeta pisał też o młodym Werflu, przepowiadając mu świetną przyszłość.</p>

<p>Pragnę przytoczyć tu fragment listu, dający niezbite świadectwo owej „magii”, jaką kryła w sobie postać poety: „W pierwszych dniach stycznia poczułem nieodparte pragnienie, by udać się na Ile Saint-Louis i stanąć vis-à-vis narożnika Hotel Lambert. Przemierzyłem całą Quai d’Anjou, dalej wędrowałem po zaułkach, przejęty, jakbym niósł z sobą same wspomnienia, których wcale nie mam. Było to iście dziwaczne popołudnie. Gdzieś w wysokich, milcząco przesłoniętych oknach podniósł się cień portiery; jako że przechodziłem tuż obok, sądziłem, iż to znak dla mnie. Tu i ówdzie przenikało mnie uczucie, iż wystarczy wejść, by wszystko się wyjaśniło, aż po odurzającą woń, jak gdyby tak długo mnie wyczekiwano, jakby wszystkie te uciśnione domy miały zaznać jakiegoś wytchnienia, jeślibym tylko zdecydował się wstąpić w ich progi… Schody, westybul, ani chwili wahania, to tamte drzwi: Ah, c’est vous, enfin… czy ktoś tak mówi? mniejsza o to, słowa te unoszą się wokół, w powietrzu, w blaskach zmierzchu, zna je ogień w kominku, rzecz wszelka pełna jest przeświadczenia…”.</p>

<p>W liście tym znalazłam również odpis sonetu Michała Anioła „oraz, by mi Pani nie zarzuciła, iż posyłam Jej tylko wiersze obcego pióra, jeden mój własny, odprysk, niedawno z rana, mimowolnie, nieoczekiwanie wydarty sercu, sam nie wiem jak”. Cóż za piękno znaczyło ten fragment, jakiż ból rozdziera me serce na myśl o owym głosie, który śpiewał, a teraz od tak dawna już milczy…</p>

<p>Nigdy nie poznałam drugiego człowieka, który by z takim uznaniem wyrażał się o twórczości innych poetów. Ten radosny, bezgraniczny podziw Rilkego dla wszystkiego, co jawiło mu się wartościowe, płynął z głębi prawego, sprawiedliwego serca. Nie spotkałam nikogo, kto mógłby się z nim równać. Z jakimże szlachetnym i żywym porywem, bez wahania, bez cienia powściągliwości doceniał prawdziwą wartość dzieł!</p>

<p>Nie mogę niestety odnaleźć listu, którym Serafico anonsował na koniec kwietnia swój przyjazd do Duino. Nie muszę przekonywać o radości, jaka mnie wówczas opromieniła! W gościnę mieli również przybyć Kassner i Horatio Brown oraz pewna młoda dama, obdarzona niezwykłym talentem muzycznym – Rilke wyznał, iż to ona nauczyła go rozumieć muzykę. Cóż, sądzę jednak, że w jego duszy muzyka dźwięczała silniej niż w jakimkolwiek instrumencie. „Pieśń o miłości i śmierci” zamierzano przerobić na melodramat; nie mogłam tego słuchać, bowiem muzyka kompozytora niweczyła muzykę słowa. Nie znam prawie żadnej melodii, która by dorównywała niezwykłemu brzmieniu jego wierszy. Sam zresztą nie lubił muzycznych opracowań swych utworów, wielekroć słyszałam to z jego ust.</p>

<p>Oto kilka zapisków z tamtego okresu: „Odkąd poznałam Kassnera i Rilkego, uświadamiam sobie, ile fałszu i zakłamania napotyka człowiek w swym życiu, ograniczając przez to krąg tych, których podziwia i których przyjaźń pragnie sobie zaskarbić. — Wciąż mam w pamięci scenę spotkania z Rilkem. Jego duże, błyszczące, niebieskie oczy zwrócone ku mnie, kiedy zeszłam go powitać, aczkolwiek w oczach tych, które były zazwyczaj zwierciadłem jego duszy, nie znalazłam tego, czego szukałam, czego – przez wzgląd na niego samego – gorąco życzyłabym sobie w nich ujrzeć. Jego listy, pisane w ostatnim czasie, pełne były niejasności i kontradykcji. Nazajutrz poeta zjawił się wczesnym rankiem w moim buduarze, skąpanym w słonecznym blasku i woni irysów. Zrozumiałam wtedy z całą wyrazistością jego położenie, ach, wciąż to samo, niezmiennie to samo. Poeto, który nie możesz pojąć, że twoim losem rozporządza zazdrosny Bóg, który w zamian za dar, jaki odeń otrzymałeś, żąda twojego życia. Poeto, który nie chcesz się wyrzec, który, przejęty tak wielkim lękiem, wciąż usiłujesz rzucić się w nurt i wzorem innych pić u źródła życia – wszelako nieustannie wzbrania ci tego Bóg, który pragnie cię mieć tylko dla siebie, i w słodki zdrój wsącza ci krople goryczy, niewymownej goryczy…”</p>

<p>A zatem drogi Serafico przybył do nas i otworzył przede mną swe serce pełne rozterek. Z jego piersi wyrwało się westchnienie za samotnością i spokojem, zarazem jednak za owym życiem, którego tak namiętnie pragnął, acz nie potrafił udźwignąć. Jakże usilnie starałam się przywrócić mu bodaj odrobinę pokoju. Na szczęście pomogli mi w tym Kassner, Horatio Brown oraz mała dziewczynka, która swą nieodpartą wesołością budziła w poecie niemało uciechy. I tak dni mijały w niezmąconej atmosferze, rozświetlonej nadto promiennym pięknem tamtej wiosny. Rilke czytał nam swoje wiersze w dziwacznie urządzonym pokoju, wyłożonym w całości czerwonym aksamitem, zdobnym jedynie w orientalne brązy i mnóstwo figurek Buddy. Z tyłu, na podwyższeniu, którego kilka stopni pokrywał cenny chiński dywan, stała ogromna sofa. Pokój ten nazywaliśmy salonem Szeherezady, jego próg mogli przekroczyć jedynie ci, którzy potrafili poddać się panującemu weń nastrojowi. Rilke zasiadał na sofie i urzekał nas magią poetyckiego słowa. Innym znów razem, w oratorium małej kaplicy poeta czytał wiersze, napisane podczas pobytu w Hiszpanii, które później recytował także w salonie Jacqueline de Pourtalès w Wenecji, dokąd się wszyscy udaliśmy. W moim weneckim mezzanino usłyszałam też fragmenty scenicznego dramatu, powstałego wiele lat wcześniej, który wydał mi się pełen wewnętrznej siły. Następnego dnia rozstaliśmy się; Kassner wyjechał do Rzymu, Rilke do Asyżu, ja zaś powróciłam do Duino.</p>

<p>Jednak również Asyż nie zdołał ukoić pragnień niestrudzonego pielgrzyma. Rilke uskarżał się na posuchę w sercu, na zupełne zobojętnienie. Każdy atom jego ciała był „zbudowany z ciężkiej, tępej niemoty”. Czuł się nieszczęśliwy, iż nie potrafi czerpać radości z uroków tamtejszej okolicy, krajobrazu, wspomnień; nawet św. Franciszek okazał mu niepojętą oziębłość.</p>

<p>Z końcem miesiąca poeta znów zawitał w Paryżu: „Cóż za miesiące? Spoglądając wstecz odczuwam smutek, lecz przyszłość także nie wydaje się radosna, comme cela on reste cloué sur place et on voudrait fermer les yeux par une centaine de paupières l’une sur l’autre”.</p>

<p>W Paryżu wiele czasu poświęcał Rilke swej pracy, zagłębił się też w lekturze dzieł Bergsona.</p>

<p>A potem wybuchła wojna…</p>

<p>X</p>

<p>Myśl o latach, jakie wówczas nastały, zawsze przejmuje mnie grozą; latach wypełnionych matczynymi modlitwami i łzami.</p>

<p>Nie chcę przywoływać wszystkich wspomnień tamtego koszmarnego okresu, który w Rilkem budził podobne jak we mnie odczucia. Poeta bezzwłocznie udał się do Monachium, gdzie znalazł dla siebie odpowiednie otoczenie. W owych latach niewiele do siebie pisaliśmy, wiele listów zaginęło. Pewnego razu mieliśmy się spotkać w Berlinie, jednak rozminęliśmy się w drodze. Rilke znów przeżywał ciężkie zmartwienia, które nie dawały mu spokoju; opisywał mi je ze szczerością równie wielką, co zasmuceniem. Musiał się także poddać długotrwałemu i złożonemu leczeniu.</p>

<p>Na wiosnę roku 1915, po raz pierwszy od dłuższego czasu, otrzymaliśmy z Paszą wieści od „Nieznajomej” – dziwne słowa, odnoszące się do Rilkego, „który nie miał poprzedniej inkarnacji, gdyż w przeciwnym razie nie byłby «poetą»”. Stwierdzenie to wywarło na Serafico głębokie wrażenie. Aż nazbyt często dopytywał się, czy „Nieznajoma” coś jeszcze wyjawiła. Roztrząsał bacznie każde słowo i chciał, iżbym mu donosiła o wszystkim w najdrobniejszych szczegółach. Niespodzianie „Nieznajoma” znów przemówiła: „Czemuż on nie śpiewa? To jego obowiązek, jego powołanie – powinien. Ongiś został naznaczony przez… Nie może o tym zapominać, bowiem żyje jedynie dla tego. Inaczej utraci zdobytą już część. Tak; przemówiłam, ja, która widzę cały bez mała sznur”. (Sznur, sznur pereł, symbolizował dawniej całe nasze życie – ciągłość naszego istnienia).</p>

<p>Pragnęliśmy znów ugościć Rilkego w Duino, jednakże nasze nadzieje zawiodły. Byłby wówczas ujrzał stary zamek po raz ostatni. Kiedy powróciłam tam w roku 1918, zobaczyłam już tylko mglisty fantom.</p>

<p>W sierpniu roku 1915 Rilke napisał mi te słowa: „Czyż o to chodziło? Mówię sobie po sto razy: czyż to, co zawisło nad nami w latach ostatnich jak ogromny ciężar, jestże to owa straszna przyszłość, wyznaczająca nam dziś okrutną teraźniejszość? Przypominam sobie, jak dnia któregoś rzekłem do Marty: il n’y aura devant moi que des désastres, des terreurs, d’angoisses indicibles, c’est avec vous que finissent les bontés de ma vie… A Marta okazała niezapomniany gest wzięcia-mnie-w-opiekę. Dopiero teraz pojmuję, iż dokładnie tak samo kroczyli ci nieliczni potężni ludzie, Tołstoj i Cézanne, rzucając przestrogi i groźby, niczym prorocy starego przymierza, które w końcu zostanie zerwane – i nie chcieli już tego dnia doczekać. Cokolwiek się stanie, rzecz to najstraszniejsza, iż niewinność życia, w której bądź co bądź dorastaliśmy, nigdy już, dla nikogo z nas, nie powróci. Lata, jakie przyjdzie nam jeszcze przeżyć, ilekolwiek nam przeznaczone, cóż przyniosą, jeśli nie wędrówkę, o drżących nogach, w dół zbocza tego wzgórza boleści, na które wciąż nas za sobą wloką”.</p>

<p>Na jesieni Rilke otrzymał wiadomość, iż wszystkie przedmioty, pozostawione przezeń w Paryżu, wśród nich drogie pamiątki i nieodzowne notatki, wystawiono na licytację. Mimo smutku, jakim wieść ta go napełniła, przyjął ją z opanowaniem. W tym samym nieomal czasie niekłamaną radość sprawił mu nieoczekiwany list od Marty. Poeta pragnął przesłać mi jego odpis: „To przecież najżarliwszy i najpewniejszy uczynek mego serca, że odnalazłem i poznałem to dziecko”.</p>

<p>Co sił starał się Rilke podjąć na nowo swe prace. Obecność Kassnera była dlań zbawienna: „Jeszcze nigdy nie objawił mi się w taki sposób, w blasku własnego, potężnego ognia, co żarzy się straszliwym płomieniem, a przez to tak wybitnie twórczym!”</p>

<p>Poeta donosił mi o odczytach, jakie dla ścisłego grona słuchaczy wygłosił pewien człowiek, stroniący zazwyczaj od ludzi – był nim Alfred Schuler. Ich przedmiot wielce Rilkego zainteresował: „Proszę sobie wyobrazić, iż człowiek ten, czerpiąc z intuicyjnego wejrzenia w zamierzchłe czasy cesarskiego Rzymu, podjął się dać objaśnienie świata, wedle którego to zmarli są naprawdę istniejącymi, ich królestwo jedynym, niezmierzonym bytem, zaś nasze krótkie życie – swego rodzaju wyjątkiem. Wszystko to… naznaczone wewnętrznym przekonaniem i doświadczeniem, tak iż sens pradawnych mitów, sens samoistny, zdaje się wpływać w tenże nurt rozumowania, niosąc z sobą zamysł i upór owego niezwykłego oryginała”.</p>

<p>Rilke uwierzył nareszcie, iż będzie mógł podążyć za głosem „Nieznajomej”, kiedy – ku naszemu zdumieniu – powołano go do armii. Na kartach listu, skreślonego w dniach poprzedzających ostateczny rozkaz mobilizacji, wyraził głębokie poczucie sensu swego przeznaczenia: „Mego pragnienia, iżby Bóg zechciał, tak długo jak to możliwe, pozostawić mnie z moją pracą, teraz szczególnie, gdy znów czuję jej smak na mych wargach, tego nikt za złe mi nie weźmie, kto wie, ile ona dla mnie znaczy, i pojmuje, iż w niej właśnie odnajduję siłę i wspaniałość, a poza nią – ni odrobiny”.</p>

<p>Wszelako nieoczekiwana decyzja już zapadła; Rilke został wezwany do Wiednia, gdzie stawił się w grudniu i zatrzymał u nas w gościnie. Zanotowałam wówczas w mym dzienniku: „Rilke przybył dziś po południu; rzecz to zgoła niepodobna, by, zważywszy jego nadwątlone zdrowie, powoływano go do służby wojskowej. Zwrócę się do wszystkich naszych wiernych przyjaciół”. Nie było to jednak łatwe, i drżałam o to drogocenne życie. W trakcie tych miesięcy wiele wycierpiał z powodu niepewności jutra oraz fizycznego wysiłku. Wreszcie, po niemałych trudnościach, przeniesiono go do Archiwum Wojennego. Wydawało się nam, iż będzie tam przynajmniej bezpieczny. Rilkego ogarnęła wszakże nieopisana nuda, pogłębiał się też jego wewnętrzny niepokój. Nieczęsto udawało mu się otrząsnąć z tej posępnej, monotonnej atmosfery. Wypoczywał nieco, gdy zachodził wieczorami do nas bądź do kilkorga wiernych przyjaciół, którzy starali się tchnąć weń nowe siły.</p>

<p>O nurtujących go przeżyciach i głębokim niepokoju świadczą słowa wiersza, jaki wpisał do mojego tomiku: „Tu stoi śmierć…” (znalazł się on wśród „Wierszy rozproszonych”). Rilke opowiedział mi, w jaki sposób powstały te strofy. Otóż spacerował pewnego dnia, jak zwykle samotnie, po monachijskim parku. Naraz wydało mu się, iż widzi przed sobą dłoń, na której grzbiecie stoi filiżanka. Dostrzegł ją całkiem wyraźnie, a opisujące ją frazy same cisnęły się na myśl. — Nie zdawał sobie jeszcze sprawy, jakie to może mieć znaczenie, i ruszył w drogę powrotną do domu, wciąż nieświadom sensu owego początku. Niczym we śnie pogrążony, ukończył wiersz – i zrozumiał. Nagle zrodziły się również słowa zakończenia, stanowiące skrajne przeciwieństwo wersów początkowych:</p>

<p>„O gwiazdo spadająca,</p>

<p>pewnego razu z mostu wypatrzona: —</p>

<p>Nie zapomnieć o tobie. Stać!”</p>

<p>Spadająca gwiazda – Rilke dostrzegł ją ongiś w Toledo. Szedł nocą przez most i ujrzał niespodzianie wspaniały meteor, mknący z ogromną prędkością skroś całego firmamentu, od zenitu aż po pociemniały horyzont, gdzie zniknął. – Była to cudowna śmierć.</p>

<p>Wiele spośród jego wierszy, jak ów wspomniany, kryło w sobie wizje.</p>

<p>Temat ten przewija się w moich zapiskach z 23 stycznia roku 1916: „Dziś wybraliśmy się z Rilkem do Muzeum Cesarskiego, które dla nas otwarto; towarzyszył nam dyrektor Glück. W jednej z sal włoskich ujęła nas szczególnie postać Marii, tchnąca spokojem i pogodą weneckich Madonn. Lewą ręką podtrzymuje ona siedzące na kolanach Dziecię, podczas gdy w prawej widnieją piękne, czerwone czereśnie. Płaszcz w kolorze błękitnym zakrywa do połowy pyszną, kwiecistą suknię mieniącą się purpurą i złotem. U dołu widać wyciągniętą drobną, delikatną, otwartą dłoń, obciętą w przegubie przez listwę ramy, zapewne dłoń fundatora – a na tej dłoni szklanica pełna czystej wody, którą zdaje się podawać Dziewicy. Ledwie to ujrzałam, wymieniliśmy z Rilkem spojrzenia, nieomal mimowolnie szepnęłam: «Oto jest życie…» Ta rozwarta, wyciągnięta dłoń, której wewnętrzna powierzchnia, zwrócona w górę, dźwigała dar ofiarny, była najbardziej niezwykłym komentarzem do osobliwych i przerażających strof wiersza”.</p>

<p>Jakże wyraźne znaczenie niosła owa dłoń rozwarta, wyciągnięta ku niebu, domagająca się wszelkich darów, wszelkie też ofiarująca, zwrócona w stronę firmamentu, powietrza, światła, z taką radością i nadzieją, niczym życie… O ileż posępniejszy wydaje się symbol odrzucenia, zaprzeczenia, owa utrwalona w wierszu dłoń skierowana ku ziemi, która niczego nie ofiarowuje, niczego nie żąda, obrócona ku mrocznemu królestwu cieni, dłoń, na której ciąży szala śmierci.</p>

<p>Niezwykła koincydencja znaków! Na Rilkem pozostawiła niewiarygodnie głębokie wrażenie.</p>

<p>Wiersz ten stanowi ostatni zapis w moim tomiku. Kiedy latem roku 1926 przebywaliśmy w Ragaz – było to nasze ostatnie spotkanie – powierzyłam go poecie z prośbą, by wpisał doń strofy kolejnych utworów. Po jego śmierci zwrócono mi tomik – nie znalazłam w nim jednak żadnych nowych wierszy.</p>

<p>W owym czasie Rilke opowiedział mi pewien sen, którego treść zanotowałam: „W dłoni trzyma grudę wilgotnej, czarnej, budzącej wstręt ziemi; czuje wprawdzie głęboką odrazę, niemniej jednak wie, iż musi ten kawał błota obrobić, uformować poniekąd własnymi rękoma, i męczy się nad tym z obrzydzeniem, jakby miał przed sobą bryłę gliny. Potem chwyta nóż; musi z tej grudy odciąć cienki plaster, i mówi sobie przy tym, że widok tego, co w środku, napełni go jeszcze większym wstrętem; po chwili wahania spogląda na bryłę, którą właśnie obnaża, a jego oczom ukazuje się motyl z rozpostartymi skrzydłami, mieniącymi się wspaniałymi barwami i deseniem; cudowny blask żywych klejnotów”.</p>

<p>W końcu nastał dzień, w którym mogliśmy się poczuć spokojni o los Rilkego. Poeta musiał jednakże pozostać w Wiedniu. Udałam się do Triestu, w którego pobliżu stacjonował jeden z moich synów. Przebywałam tam przez niemal dwa miesiące, kiedy to przez okolicę przetoczyły się dwie ofensywy. Z okien hotelu położonego nieopodal portu widziałam zagładę Duino – wydała mi się złym snem, czymś nierzeczywistym. Przyjęłam tę tragedię z niezwykłym spokojem.</p>

<p>Zmuszona wracać do Czech, pojechałam drogą przez Wiedeń, gdzie zastałam Rilkego, który, ostatecznie zwolniony ze służby, nadal tam przebywał. Później poeta udał się do Monachium; miało upłynąć sporo czasu, nim się ponownie spotkaliśmy, jakkolwiek zasypywał mnie prośbami, bym go odwiedziła. W ówczesnej sytuacji wszystkie moje podróże były uzależnione od konieczności pozostania w kontakcie z moimi synami. Wciąż coś krzyżowało moje plany wyjazdu do Monachium. Dopiero z końcem roku 1918 Rilke powziął zamiar, jak się wyraził, ucieczki do Lautschin. Niejednokrotnie hołubił w sobie tę myśl; również i tym razem musiał ją wszakże porzucić. A potem nadszedł tak straszliwy dla Monachium rok 1919. Przez długi czas nie miałam stamtąd żadnych wieści; wielki niepokój budziła we mnie świadomość, iż poeta znalazł się w samym sercu zamieszek. Niejaką pociechę przyniosła mi wiadomość, iż przebywał tam również Kassner, pokładałam bowiem ufność w jego zdrowy rozsądek i hart ducha. Dopiero w czerwcu dowiedziałam się, jak potoczyły się dalsze losy poety. Otóż otrzymał wówczas od przyjaciół zaproszenie do Szwajcarii. Pobyt w tym pięknym kraju, oszczędzonym przez apokaliptycznych jeźdźców, napawał go radością. Poznał tam również przychylnych sobie ludzi. Niemniej, daremnie szukał miejsca, w którym mógłby bez reszty poświęcić się pracy. Często wracał myślą do domku w ogrodzie, który pragnęłam mu oddać do dyspozycji, a jednak nie mógł przyjąć mej propozycji. Przeznaczeniem Rilkego było pozostać na szwajcarskiej ziemi. Jego nieustanne wojaże wciąż budziły we mnie obawy, niemniej nie mogłam otrząsnąć się z dziwnego przeczucia, iż poeta nigdy już u nas nie zawita. Istotnie, mieliśmy go więcej nie ujrzeć w jego ojczystym kraju. Choć uwielbiał tamtejsze lasy, rodzinne strony były mu zupełnie obce. W gruncie rzeczy to Rosję uważał za swą duchową ojczyznę, żywiąc przekonanie, iż niegdyś, we wcześniejszej inkarnacji, mieszkał w Moskwie. Być może płynęła w jego żyłach również krew słowiańska, wszelako dla mnie był najbardziej niemieckim spośród naszych poetów, bardziej nawet niźli Hofmannsthal, ten istny Austriak.</p>

<p>Martwiło mnie trochę – jedyna to rzecz, o którą się niekiedy spieraliśmy – iż Rilke odczuwał wyraźną antypatię wobec Wiednia i wszystkiego, co austriackie; niechęć ta pogłębiła się jeszcze od czasu służby wojskowej. Starałam się ukoić jego cierpienia. Często prowadziłam go tedy do kaplicy zamkowej, gdzie każdej niedzieli we mszy uczestniczyli artyści operowi, pierwsi śpiewacy i najsłynniejsi muzycy. Nie wstępowałam do głównej nawy kaplicy, gdzie panował upiorny tłok, lecz niewielkimi schodami wchodziłam do oratorium tajnych radców, przemierzając po drodze komnaty, w których starsi lokaje znali mnie i otwierali przede mną drzwi. W oratorium raczyliśmy się wygodą, zazwyczaj bez niczyjego towarzystwa. Kiedy zabrałam tam Rilkego, otwarto nam usłużnie drzwi, niemniej obrzucono pytającym spojrzeniem poczciwego Serafico, przez wzgląd na jego prosty żołnierski mundur (w dzisiejszych czasach oratoria dostępne są dla wszystkich). Skinęłam wówczas głową i mruknęłam ze spokojem: „Mój bratanek, baron von Rilke”. Przyjąwszy głęboki ukłon grzecznego lokaja, Rilke podążył za mną ku mrokom oratorium; poczuł wielkie rozbawienie na wieść o tym zaskakującym powinowactwie. Tamtego dnia wykonano mszę Mozarta o niewymownym wprost pięknie. Kiedy opuszczaliśmy kaplicę, wciąż pozostając pod wrażeniem niebiańskiej muzyki, nie mogłam się powstrzymać i szepnęłam: „Mozart był Austriakiem, Serafico, najbardziej austriackim z nas wszystkich”. Rilke spojrzał na mnie wzrokiem pełnym melancholii, a z jego piersi wyrwało się westchnienie. Następnej niedzieli znów życzył sobie pójść do zamkowej kaplicy; i znów wysłuchaliśmy mszy Mozarta. — Naprzeciw naszego oratorium mieściło się oratorium arcyksiężnych. Czasem przemykała nam przed oczami tajemnicza postać, zazwyczaj niosąc w dłoniach migotliwe światełko; sylwetki, wyłaniające się cicho o zmierzchu, by równie bezszelestnie rozpłynąć się w nicość. Rilke wodził za nimi wzrokiem, oczarowany ich niezwykłym powabem.</p>

<p>Zimą roku 1919 poeta miał czytać swe wiersze w Szwajcarii. Wydaje się, iż wzbudził zachwyt publiczności. Z jakąż przyjemnością sama posłuchałabym jego recytacji! Później wspomniał także o elegiach, przyznając, iż pogrzebał wszelką nadzieję na ich ukończenie, tym bardziej, że utracił na zawsze swe umiłowane, bezpieczne miejsce schronienia. Całkowite zniszczenie Duino wstrząsnęło nim do głębi, bowiem tam właśnie pragnął powrócić, tam, gdzie po raz pierwszy usłyszał głos… Po długich poszukiwaniach miał nadzieję znaleźć wreszcie coś stosownego w kantonie Tessin, jednak i tym razem spotkało go niepowodzenie. Dręczyły go wątpliwości; to decydował się powrócić do Lautschin, to znów w jego sercu wzbierała tęsknota za Hiszpanią i Francją.</p>

<p>Ponownie widywał się z Martą, o czym nie omieszkał mi niezwłocznie opowiedzieć. We wszystkich poświęconych jej listach pobrzmiewa ton, jakiego nigdzie indziej nie odnalazłam.</p>

<p>Niespodziewanie zapragnął spotkać się ze mną w Wenecji; jeślibym bawiła tam na wiosnę, przyjechałby bez wahania. — W Wenecji zawitałam z mężem pod koniec maja roku 1920, Rilke stawił się nieco później. Zatrzymał się w hotelu Europa, gdzie umówiliśmy się na spotkanie. Wciąż jeszcze mam przed oczyma jego postać, jak stoi na schodkach nad Canal Grande i z uśmiechem na twarzy macha ręką na powitanie naszej gondoli. Po skromnym śniadaniu w iście weneckim otoczeniu, w „Fenice”, udaliśmy się do mojego mieszkania. Dopiero pod wieczór przerwaliśmy poufałą rozmowę. Mieliśmy przecież mnóstwo do omówienia po tak długiej rozłące. Nawet jeślibym uprzednio nie wyczuła tego w jego listach, dostrzegłam, iż wciąż nurtują go niepokój i niezdecydowanie. I znów głosem pełnym rozpaczy mówił o swej głębokiej udręce – o elegiach! — Zmuszeni przedwcześnie wyjechać, pozostawiliśmy Rilkemu nasze mezzanino.</p>

<p>Jakąż radość przyniosło nam powtórne spotkanie z tymi wszystkimi rzeczami, tak drogimi naszemu sercu, rzeczami, o które drżeliśmy przez te lata wojny! Sta. Maria Gloriosa pędzla Tycjana, teraz znów na swoim miejscu nad głównym ołtarzem kościoła Frari, budziła nieopisane wrażenie. Unosząc się ku niebiosom, opromieniona jasnym światłem, jakiż tworzyła kontrast z zimną i duszną atmosferą Akademii! Niezwykle uroczy poranek spędziliśmy w Giardino Eden, którego kwiaty skrzyły się niezrównaną feerią barw. Stamtąd udaliśmy się do pewnego antykwariusza, który pokazał nam materie mieniące się równie niewyobrażalnym przepychem co kwiaty. Rilke miał szczególne upodobanie do pięknych tkanin.</p>

<p>W trakcie tamtego czerwcowego tygodnia przesiadywaliśmy wieczorami przeważnie na placu św. Marka. Naraz niebo nad S. Marco, jak ongiś ponad Toledo, przeszył lśniący meteor i zagasł za widnokręgiem…</p>

<p>XI</p>

<p>Po wizycie w Wenecji Rilke przebywał jakiś czas w gościnie u przyjaciół nieopodal Bazylei, a następnie w Genewie, gdzie tamtejszy Théâtre Pitoëff wzbudził w nim poważne zainteresowanie. Po raz pierwszy docenił poeta pracę aktora, jej „istotę, autonomię i doniosłość, gwoli których pracę Rodina znaczyła wspaniałość i czysta niezawisłość”. W końcu, uniesiony nagłym porywem, udał się na sześć dni, sześć szczęśliwych dni do Paryża: „Był to – w stopniu przewyższającym wszelkie oczekiwania – mój Paryż, niegdysiejszy, rzekłbym: wieczny”. I wówczas wstąpiła w jego serce nadzieja, iż sprosta „kontynuacji”.</p>

<p>Powróciwszy do Szwajcarii, Rilke nabrał otuchy i niezwykłej ufności. Owładnęło nim uczucie, jakby pił ze źródła siły i nowego życia. Niedługo potem czekała go niespodzianka – oto nadarzyła się sposobność zamieszkania w uroczej siedzibie. Był to niewielki zamek, w którym poeta mógł przebywać w samotności, otoczony opieką gospodyni. Powziąwszy zamiar uporządkowania szeregu spraw, wyruszył do zamku Berg am Irchel.</p>

<p>I rzeczywiście, wydawało się, iż nareszcie odnalazł to, czego szukał. Po raz pierwszy od dłuższego już czasu okazywał zadowolenie z miejsca pobytu. Z jakąż nadzieją wyczekiwał pełnej spokoju zimy, którą mógłby poświęcić twórczej pracy! Żałował tylko, że zamek wynajęto na okres lata i będzie go musiał opuścić. Wszelako biedny Serafico nigdy nie zaznał pokoju. Tamtej zimy, za którą tak bezmiernie tęsknił, wezwano go pilnie do Genewy – by znów kogoś „uratował”. Musiał zmagać się z trudnościami wszelkiego rodzaju, a jego sercem targała rozpacz.</p>

<p>Rilke przesłał mi wówczas zapiski „Ze spuścizny hrabiego C. W.”, co do których zapewniał, iż to nie on utrwalił je na papierze; nawet inicjały C. W. oraz datę „Palermo, rok 1862” zanotował jakoby z podszeptu. Wielekroć powtarzał, że niektóre fragmenty nigdy nie przybrałyby takiej formy pod jego piórem. Jakkolwiek odparłam, iż odnalazłam tam strofy, które jedynie on mógłby napisać, poeta nie dał się zbić z tropu; nie umieścił też owych niezwykłych wierszy w zbiorze swych „Dzieł”. Zrodziły się one na zamku Berg w trakcie trzech długich wieczorów zimowych. Podczas pisania towarzyszyło mu uczucie, iż tajemniczy hrabia C. W. siedzi naprzeciw niego, po drugiej stronie kominka.</p>

<p>W swych listach Rilke często dawał wyraz pragnieniu, bym zawitała u niego z wizytą. Wymógł na mnie uroczyste przyrzeczenie, że go odwiedzę, bowiem jak dziecko cieszył się na myśl, iż wreszcie ugości mnie w swych progach. Dokładnie objaśnił mi też drogę wiodącą do zamku. Sądziliśmy, że wizyta moja dojdzie do skutku z początkiem maja, jako że Rilke mniemał, iż będzie mógł tam pozostać do połowy czerwca. Jednakże ku naszemu głębokiemu rozczarowaniu nowy lokator nieoczekiwanie zapowiedział, że przybędzie do zamku znacznie wcześniej. Biedny Serafico był szczerze zmartwiony, iż musi opuścić swe zaciszne schronienie i poniechać myśli o mojej wizycie. Wówczas przyrzekłam uczynić ile możności, by mu to wynagrodzić. Miałam zamiar odwiedzić moich wnuków, którzy pobierali nauki w Rolle. Rilke wynajął mieszkanie w pobliskiej wiosce Etoy. (Utrzymywałam, iż wybrał Etoy jedynie przez wzgląd na owo „y”, którego z upodobaniem, gdzie tylko mógł, używał w piśmie). Wybór okazał się znakomity. Z okien jego pokoju roztaczał się wspaniały widok na jezioro i Alpy Sabaudzkie. Przed domem kwiecił się ogród, położony na dwu tarasach. Wszędzie rozkwitały róże – Rilke uwielbiał je równie mocno jak ja.</p>

<p>A zatem wyruszyłam do Rolle; tego samego dnia przybył również Rilke. I znów przeżywaliśmy urocze dni, jaśniejące radością tym większą, iż mogłam się także cieszyć obecnością moich ukochanych wnuków. Odwiedziłam poetę w Etoy, które istotnie tchnęło ciszą i spokojem – prawdziwe une demeure de quiétude. Tam też przeczytał mi kilka fragmentów z kręgu elegii, wierszy jeszcze mi nieznanych, które jednak od dawna pokryły się patyną. Z wzruszającą skromnością ucieszył się moimi słowami zachwytu – mimo wszystko zdradzał wszakże głębokie rozdrażnienie. Z początku pełen wahania, potem jednak z gorącym i bolesnym przeświadczeniem wyznał mi swe obawy, iż nigdy nie zdoła ukończyć tego dzieła. Jako że jego wydawca długo już na nie czekał, poeta był prawie zdecydowany opublikować elegie wraz z pozostałymi fragmentami w formie, w jakiej istniały. Ogarnęło mnie przerażenie: „Na Boga, Serafico, niechże Pan tego nie czyni! Pod żadnym pozorem – elegie muszą zostać ukończone – i tak się stanie – zaklinam Pana – trzeba jedynie czekać, czekać… wiem, że to nadejdzie…”.</p>

<p>Rilke spojrzał na mnie uważnym wzrokiem, w którym czaiło się pytanie – był zdumiony mą niezachwianą pewnością. Później wyznał, iż słowa moje głęboko go dotknęły i sprawiły, że poniechał zamiaru, który był powziął w nastroju zupełnego zniechęcenia.</p>

<p>Udaliśmy się razem na jeden dzień do Genewy. Rilke zaprowadził mnie do tamtejszej katedry – aliści zgodziliśmy się, iż Bóg nasz bodaj nigdy nie nawiedził tej lodowej komnaty. Dziwne odczucia wzbudził we mnie mroczny dom Rodolphe’a Toepffera. Na jego widok przejął Rilkego osobliwy dreszcz grozy; w mej pamięci odżyło wspomnienie niesamowitego wrażenia, jakie w dzieciństwie wywarły na mnie karykatury Toepffera. Podobne uczucie powróciło owego dnia z całą wyrazistością.</p>

<p>Pełen bezgranicznego podziwu snuł Rilke opowieść o Paulu Valérym, przeczytał mi jego wiersz „Cimetière marin” oraz własny, wspaniały przekład tego utworu. Już rok wcześniej przesłał mi „Leonarda” Valéry’ego. Poeta poświęcał nadto wiele uwagi współczesnej literaturze francuskiej, dostrzegając narodziny wielu znakomitych talentów; wskazywał godne lektury książki. Muszę przyznać, iż niektóre z nich stały się przedmiotem naszych gorących sporów. — Jeszcze w swym ostatnim liście rozwodził się na temat Giraudoux, którego sztukę oraz „duchową «patience»” darzył podziwem i uwielbieniem.</p>

<p>W ostatni wieczór w Rolle Rilke towarzyszył mi do późna; odbyliśmy wówczas długą rozmowę, o której traktują moje zapiski: „Wciąż niepokoję się o Serafico. Czyż nie będzie mu ofiarowany spokój, czy nigdy nie odnajdzie kobiety, co kochać go będzie na tyle mocno, by zrozumieć, czego mu potrzeba – by żyć tylko dla niego, nie myśląc o swym własnym, błahym, nieistotnym życiu? Biedny Serafico, z jakimże lękiem wciąż zapytywał, czy nie wierzę, że istnieje gdzieś kochająca osoba, gotowa usunąć się w cień w chwili, gdy on usłyszy przyzywający głos? Odpowiedź nie była łatwa. Kobieta, która ofiaruje mu bez reszty swe serce, nie domagając się w zamian czegokolwiek – więcej doprawdy poeta nie pragnął! Jego pytanie wydałoby się naiwne i naznaczone egoizmem, gdyby nie tchnąca w nim władcza wola jego przeznaczenia, której żadna siła powstrzymać nie zdoła. A jeśli taka kobieta istnieje, jak może ją odnaleźć?</p>

<p>A jednak on nie potrafi żyć, nie czując wokół siebie atmosfery kobiecości – owszem, nierzadko byłam poruszona niezwykłym wpływem, jaki miały nad nim kobiety. Często zwierzał mi się, że jedynie z nimi może rozmawiać, tylko je potrafi obdarzyć zrozumieniem, jedynie towarzystwo kobiet jest mu naprawdę miłe… Lecz potem nadchodzi czas ucieczki, chwila, kiedy odsuwa od siebie wszelkie zobowiązania… i znów powraca dawny ból, dawne cierpienie!</p>

<p>Wciąż nie przestawał o tym mówić; w moich myślach ożyło wspomnienie wyznań poety, czynionych owego ostatniego wieczoru w Berlinie. Nie widzę sposobu”.</p>

<p>Niestety, zapodziałam gdzieś kilka listów, jakie nadeszły po naszym spotkaniu. Pierwszy, który otrzymałam, opowiadał o odkryciu Muzot. Zameczek ten, wznoszący się w dolinie, którą poeta szczególnie sobie upodobał, zachwycił go swym urokiem. Nie zwlekał ni chwili; w niemałym pośpiechu urządzano wnętrza. Uszczęśliwiony Rilke donosił mi, iż oto odnalazł wreszcie dom pośród tego krajobrazu.</p>

<p>Nie mylił się. Kiedy wspomnę, jak szybko powziął decyzję, zważywszy jego częste wahanie, przenika mnie uczucie, iż pomógł mu w tym podszept losu. Tam, w kantonie Wallis miał poeta dokończyć dzieła – wieńcząc swe życie i twórczość…</p>

<p>„On żyje wyłącznie dla tego”, głosiła Nieznajoma.</p>

<p>Pod koniec lipca Rilke opisał mi tamtejsze okolice: „Opowiadałem Pani, jak niezwykłym urokiem zajaśniał w moich oczach krajobraz Sierre i Sionu, kiedy ujrzałem je po raz pierwszy w czas winobrania. Już wtedy ujęło mnie, iż w tutejszym pejzażu w tak osobliwy sposób przenikają się Hiszpania i Prowansja – okolice te bowiem w latach poprzedzających wybuch wojny przemawiały do mnie silniej i donioślej niźli cokolwiek innego, a teraz odnajduję ich głosy, współbrzmiące w rozległej górskiej dolinie Szwajcarii!”</p>

<p>Następnie opowiedział, jak to dzięki pomocy pewnego oddanego przyjaciela odkrył ów zamek, którego początki sięgają wieku XIII. Opisał go w słowach pełnych nieskrywanej radości. Wnętrze było ciasne, zastawione starymi, prostymi meblami. Do zamku należały nadto niewielka kaplica oraz ogród ukwiecony najpiękniejszymi różami. W pobliżu budowli wznosiła się też pyszna topola, niczym olbrzymi wartownik stojący przed murami. Niestety, kiedy poeta po raz ostatni wracał do Muzot, już jej nie ujrzał; drzewo ścięto, co przyczyniło mu niezmiernej zgryzoty. Jego opowieść napełniła mnie przerażeniem – sama nie mogłam pojąć, dlaczego. — Rilke przedstawił mi też burzliwe dzieje Muzot, przede wszystkim historię Isabelle de Chevron; postać ta wciąż żyje w pamięci okolicznych mieszkańców. Owa młoda kobieta straciła swego męża Jeana de Montheys w bitwie pod Marignano. Gdy minął czas żałoby, uczuciem do niej zapałali dwaj konkurenci; obaj zadali sobie śmierć w pojedynku. Isabelle, z godnością zniósłszy utratę męża, nie potrafiła pogodzić się z tą tragedią; popadła w obłąkanie. Co noc widywano, jak „zwiewnie odziana” – czytamy w kronice – wędrowała do grobu obydwu adoratorów. Aż w końcu, pewnej zimowej nocy znaleziono ją martwą na cmentarzu. Podanie głosi, że jej nieutulony cień błąka się czasem po opustoszałym domu. Serafico dopisał: „Trzeba się zatem przygotować na spotkanie tejże Isabelle, bądź też martwych Montheyów, wciąż powracających, niczym wahadło, z bitwy pod Marignan, i nie można się będzie niczemu dziwić”.</p>

<p>Na kartach testamentu Rilke życzył sobie, iżby go nie grzebać na małym cmentarzu w pobliżu Muzot, nie chciał bowiem „zakłócić spokoju Isabelle de Chevron”.</p>

<p>XII</p>

<p>Aż nadszedł wreszcie rok 1922, który miał przynieść niepomierne spełnienie.</p>

<p>Przebywałam w Wiedniu, kiedy doszedł rąk moich list od Rilkego. Zupełnie nie znam się na grafologii, niemniej trzymając w dłoni zaklejoną jeszcze kopertę, wykrzyknęłam: „Cóż to się stało? Szczęście niewysłowione dla Serafico, spójrz na adres – czuję, że to radosna nowina”. Mąż mój, stojący obok, roześmiał się: „A zatem otwórz, wówczas przekonasz się…” Rozcięłam list:</p>

<p>„Château de Muzot</p>

<p>11 lutego, pod wieczór.</p>

<p>Nareszcie,</p>

<p>Księżno,</p>

<p>nareszcie, błogosławiony, jakże błogosławiony dzień, w którym mogę donieść o ukończeniu – jak mniemam – </p>

<p><em>Elegii: </em></p>

<p><em>Dziesięć!</em></p>

<p>Od ostatniej, potężnej (do początkowych słów, nakreślonych ongiś, w Duino: «Żebym kiedyś u granic strasznego przejrzenia / radość i chwałę zaśpiewał przyzwalającym aniołom…»), od tej ostatniej, którą już wówczas zamyśliłem jako ostatnią – od tej – wciąż jeszcze drży moja dłoń! I dziś właśnie, w sobotę, jedenastego, o szóstej godzinie wieczora – ukończona! —</p>

<p>Wszystko w przeciągu kilku dni, to była niewiarygodna burza, huragan umysłu i ducha (jak niegdyś w Duino), każdy mój nerw, każda tkanka, wszystko to pękło – o jedzeniu nie sposób było myśleć, Bóg jeden wie, kto mnie żywił.</p>

<p>Lecz teraz one <em>istnieją</em>. Są. Są.</p>

<p>Amen.</p>

<p>Tak zatem dla nich wszystko przetrwałem. Wszystko. I tylko to się dla mnie liczyło. <em>Tylko</em> to.</p>

<p>Jedną dedykuję Kassnerowi. Całość należy do <em>Pani</em>, Księżno, jakżeby inaczej! Będzie nosić tytuł:</p>

<p><em>Elegie duinejskie.</em></p>

<p>W książce nie będzie żadnej dedykacji (nie mogę bowiem ofiarować Pani tego, co do Pani, od początku, należało), lecz słowa:</p>

<p>«Własność......................»”</p>

<p>Poeta dopisał jeszcze: „Proszę, droga Księżno, nie uważać tego za przejaw mojego lenistwa, jeśli powiem, dlaczego teraz nie przepiszę dla Pani i nie prześlę nowych elegii – z zazdrością myślałbym o Pani lekturze. Czuję, że <em>sam</em> winienem je Pani wpierw przeczytać. Kiedy? – Cóż, <em>mam nadzieję</em>, już wkrótce”.</p>

<p>List następny zwiastował drugie dzieło, stworzone tuż po napisaniu elegii, podobnie jak ongiś, kiedy narodzinom pierwszych elegii towarzyszył cykl „Żywot Maryi” – były to „Sonety do Orfeusza”, łabędzi śpiew poety…</p>

<p>Obydwa listy obudziły we mnie radość niewymowną. Nie mogłam się wprost doczekać chwili, gdy poznam te wiersze. Niemniej jednak dopiero z nadejściem czerwca udałam się do Sierre, gdzie czekał na mnie Rilke, równie zniecierpliwiony. Ujrzałam przed sobą człowieka odmienionego, promieniejącego szczęściem. Nigdy nie zapomnę wyrazu jego spojrzenia.</p>

<p>Nazajutrz, wczesnym rankiem, poeta podarował mi bukiet pierwszych róż ze swego ogrodu, a potem towarzyszył w drodze do Muzot.</p>

<p>O zdarzeniach tych mówią moje zapiski, poczynione w trakcie podróży powrotnej: „Niezapomniane dni w Wallis – w Muzot i Sierre! Rainer Maria Rilke przeczytał mi dziesięć elegii oraz pięćdziesiąt siedem sonetów. «Elegie duinejskie», «Sonety do Orfeusza»! — 7 czerwca przed południem zawitałam w Muzot. Tajemnicze, malutkie, nisko sklepione pokoje, zapełnione starymi meblami – i kwiaty, mnóstwo kwiatów, wszędzie, a pośród nich ognistoczerwona róża pięciopłatkowa. Na ścianie święty Franciszek na klęczkach – kilka naiwnym sztychów, walijski piec… Poszliśmy na górę, do gabinetu – pokój pełen książek, tchnący nabożnym skupieniem. Przylegały doń przyciasna sypialnia oraz niewielka kaplica – ponad wąskimi, gotyckimi drzwiami widniała, dziwna i tajemnicza, swastyka. Wszystko sprawia wrażenie, jakby zostało stworzone z myślą o poecie.</p>

<p>W końcu, stojąc przy pulpicie – jak to było w jego zwyczaju – zaczął czytać. Poprosiłam go, by przeczytał mi wszystkie elegie, również i te, które już znałam.</p>

<p>Przed południem siedem pierwszych, po południu ostatnie trzy, ach, elegia ostatnia… skarga!</p>

<p>A kiedy czytał – nikt inny nie potrafił czytać tak wspaniale – czułam, jak coraz silniej uderza moje serce, czułam łzy spływające po policzkach.</p>

<p>Brak mi słów, by to wyrazić. Z niecierpliwością oczekuję rękopiśmiennego odpisu, który Rilke przyrzekł dla mnie sporządzić: Elegie duinejskie – moja własność!</p>

<p>Nazajutrz – w uroczym pokoju hotelowym w Sierre – sonety.</p>

<p>Pięćdziesiąt siedem, i żaden w nadmiarze! Każde słowo jak klejnot. Niektóre sprawiają, iż w człowieku zamiera serce.</p>

<p>Wszystko to stworzył w przeciągu kilku zaledwie dni – elegie bodaj w trzy. Poeta wyznał mi, iż myśl o pisaniu zawładnęła nim jak gorączka, nie mógł zasnąć ani jeść, ledwie nadążał przelewać na papier słowa cisnące się pod pióro. Kiedy kilkakroć wychodził na dwór, pragnąc zaczerpnąć świeżego powietrza, zaraz musiał na powrót sięgać po notes i pisać dalej – gorączkowo, nieprzerwanie…</p>

<p>Gdy Rilke skończył czytać sonety, spojrzał na mnie w milczeniu. Nie potrafiłam dobyć z siebie głosu. Dostrzegłszy moje głębokie wzruszenie, zgiął kolano, by ucałować moje dłonie. Bez słowa pocałowałam jego skroń, jak matka całuje swego syna, wspaniałego syna…”</p>

<p>Z myślą o usłyszanych wersach, w radosnym wspomnieniu tego głosu, tej niemieckiej mowy – która wznosi się w czas lamentu, w czas cierpienia, upokorzenia, nędzy – mogłam mu jedynie przesłać słowa, płynące z przepełnionego wdzięcznością serca:</p>

<p>„Benedetta colei che in te s’incinse…”</p>

<p>W liście skreślonym w Rolle przyznałam: „Nie znajduję jeszcze, Serafico, sposobu, by wyrazić to, czego doświadczyłam – jakże byłam wstrząśnięta i uszczęśliwiona. I wciąż zdumiewa mnie ów los spragniony, który wiódł Pana, aż dojrzał owoc najwspanialszy”.</p>

<p>Odpowiedź Rilkego poruszyła mnie do głębi: „Napisałaś mi Pani jakże rozrzewniający list, kryjący ową frazę o «losie spragnionym». Pani zdumienie, iż wszystko to doprowadziło do takiego zwycięstwa, dorównuje mojemu, a nasza radość z pomyślnego niepomiernie zakończenia naznaczona jest najgłębszym, najświętszym pokrewieństwem. Nigdy jeszcze w ukończonej księdze nie zamieszczono dedykacji z bardziej bezwzględną słusznością; ta, która towarzyszy elegiom, będzie w najtajniejszym sensie prawdziwa i uzasadniona, zawierając w sobie słowo: Własność… Sonety zaś, którem traktował z większą pobłażliwością aniżeli ich starsze, bardziej dostojne rodzeństwo, elegie – dopiero Pani, Księżno, poprzez ów wspaniały sposób, w jaki się im przysłuchiwałaś, ofiarowałaś mi ich pełne, właściwe znaczenie. Proszę mi wierzyć: dopiero Pani aprobata dopełniła dzieła, czyniąc je bogatym i szczęśliwie ukończonym. Przyjmij Pani słowa podzięki, nigdy jeszcze nasze spotkanie nie wydało dojrzalszych owoców…”.</p>

<p>Z początkiem roku 1923 doszły mnie niepokojące wieści o strasznej chorobie, jaka dotknęła naszego przyjaciela. Po raz pierwszy poeta opisał jej bliższe szczegóły, niemniej, mając w pamięci wrażliwość jego rozigranych nerwów, nie odniosłam się do jego słów z należytą powagą. Przebywałam wówczas we Włoszech i w drodze powrotnej zamierzałam odwiedzić Rilkego w Muzot. Udałam się przeto do Sierre wraz z jedną z moich wnuczek, która, niesiona entuzjazmem młodości, darzyła poetę uwielbieniem. Rilke tak wielce uradował się z naszego przyjazdu, iż stan jego zdrowia z początku nie wzbudził we mnie niepokoju. Wyglądał niewiarygodnie młodzieńczo, mimo że przecież zbliżały się jego pięćdziesiąte urodziny. Można by sądzić, iż ma najwyżej lat trzydzieści.</p>

<p>Pobyt ów poświęcony był Paulowi Valéry. (W kwietniu tegoż roku autor zbioru „Charmes” złożył wizytę w Muzot. Rilke zasadził wówczas w swym ogrodzie wierzbę na pamiątkę tego „niezwykłego spotkania”). Serafico przeczytał kilka przekładów, przede wszystkim „Pytię” oraz niezrównane „Granaty”, a potem, w oryginale, „Eupalinosa”, który pozostawił na mnie szczególne wrażenie. Poeta podjął właśnie próbę przekładu tego utworu, nie był wszakże pewien, czy jest to w ogóle możliwe. Toczyliśmy wielce zajmujące rozmowy o technicznych trudnościach pracy przekładowej; „matière à doute…”, ileż czasu pochłonęły nam owe dyskusje i rozważania.</p>

<p>Dla mojej wnuczki napisał Rilke kilka wersów w języku niemieckim i francuskim, z których była niezmiernie dumna.</p>

<p>Pragnął mi również pokazać „wspaniałomyślny” krajobraz okolicy, który wzbudził w nim tak głęboki zachwyt. Pewnego razu pojechaliśmy razem do Sionu. Na położonym pośród wzgórz polu Rilke odnalazł plac, a na nim opuszczoną bramę w wysokim murze. W jej otworze, niczym okolone ramą obrazu, widniały w oddali zarysy miasteczka z jej twierdzą obronną i katedrą. Wszędzie wokół nas falowało morze polnych kwiatów; już nigdy więcej nie ujrzałam ich w takiej obfitości i krasie.</p>

<p>Nigdy też nie zawitałam powtórnie w Muzot. W roku 1924 nie wybrałam się do Rolle. Czyniłam natomiast co w mojej mocy, by nakłonić Rilkego do przyjazdu do Ragaz, gdzie musiałam poddać się kuracji. Uradowałam się, że dopięłam swego, wydawało się bowiem, iż tamtejsze kąpiele wielce poecie służyły. W owym czasie Rilke zaczął pisać wiersze w języku francuskim. Jakkolwiek urocze, nie były wszakże głosem potężnych aniołów, „pradawnym tchnieniem morza”. Zasmuciłam się nieco z tego powodu, niemniej winnam była zrozumieć, iż wielkie dzieło zostało ukończone. We wszystkich tych poezjach wyczuwałam jednak dziwnie skargliwy akord minorowy.</p>

<p>„Car tu sais, je m’en vais…”</p>

<p>Jakże niesamowicie poruszył mnie ów wers, kiedy otrzymałam do rąk tomik „Vergers”. (Wracam pamięcią do pewnego spaceru, podczas którego wyznałam Rilkemu, iż w moim odczuciu słowo „Vergers” kryje w sobie coś niezwykłego, tajemniczego. Poeta z radością przytaknął, on również odbierał je w ten sposób).</p>

<p>Niemniej, nie wspominał już o nowych, wielkich pracach literackich, jak to zawsze czynił, odkąd go poznałam. Wiersze w języku francuskim bowiem sam traktował jedynie jako wdzięczną zabawę. Ach, podświadomie wiedział, jak daleko już posunęła się wskazówka zegara.</p>

<p>W czasie pobytu w Ragaz mieliśmy radosną sposobność wysłuchać koncertu Walthera Kerschbaumera, znakomitego artysty, którego Rilke darzył szczególnym podziwem.</p>

<p>Rok 1925 spędził poeta powtórnie w Paryżu, w jego listach wszakże próżno by szukać niegdysiejszych opisów wrażeń i obrazów. Sądzę, że brakowało mu owej samotności, której wielce się obawiał, lecz którą tak bardzo umiłował. Zarazem jednak pragnął też zakosztować rozrywki i choć na chwilę zapomnieć o chorobie i potwornej słabości, które przemożnie nim zawładnęły. Ujrzał tam ponownie Mme de Noailles; oboje przywołali na pamięć wspomnienie ich pierwszego spotkania. Świat cały witał go z nadzwyczajną uprzejmością, uprzejmością aż nazbyt przesadną! Jakkolwiek uradowany, Rilke odczuwał znużenie; złożyła go uporczywa grypa, której przez długi czas nie mógł zwalczyć. Pragnął opuścić Paryż, lecz nie zdołał zebrać w sobie dość sił. Dopiero z końcem września zdecydował się wyruszyć do Ragaz; miasto wszakże opustoszało. Wyjechali wszyscy jego przyjaciele, ja również nie liczyłam już na jego przyjazd.</p>

<p>Rok ten pod każdym względem wydawał mu się posępny i złowrogi. Poeta zwierzał się przede wszystkim ze swych depresji, mówił o „coraz bardziej zniewalającej jego ciało <em>malaise</em>”. Jakby nie miał już w sobie sił, by pisać tak czarujące listy jak we wczesnych latach. Te, które słałam z Rzymu, sprawiały mu radość; starałam się tchnąć weń nieco pogody ducha, którą zatracił w czasie długiego pobytu w sanatorium Val-Mont. Wiedziałam, że znalazł się tam w dobrych rękach, niemniej wyczuwałam, iż jego smutek coraz bardziej się pogłębia. Z jakąż ochotą powitalibyśmy myśl o spotkaniu w Rzymie! Jednakże Val-Mont trzymało go mocno w swych okowach. Musiał pozostać tam kilka miesięcy i odbyć srogą kurację.</p>

<p>Na wiosnę Rilke napisał mi, że nie sądzi, iżby zdołał choć na krok najmniejszy wyjść poza „krąg złej magii”, w którym czuł się zaklęty. Dotkliwa samotność Muzot budziła w nim niejaką obawę. Gdyby miał pewność, że go tam odwiedzę, wówczas o wiele milszy wydałby mu się powrót do umiłowanego Wallis. Niestety, nie mogłam spełnić jego życzenia; poeta prosił zatem, bym nie porzucała myśli o wizycie w Ragaz, gdzie koniecznie pragnął mnie znów ujrzeć. Kiedy tam jednak zawitałam, od razu pojawiły się trudności i rozczarowania. Przyjazd Rilkego opóźniał się, ja zaś nabawiłam się bronchitu, który przykuł mnie do łoża. W dniu, w którym poeta przybył wreszcie do Ragaz, nadal czułam się mizernie, musiałam oszczędzać zdrowie, nie mogłam rozmawiać. Tak więc piętrzyły się wszelkie przeciwności, by przeszkodzić nam w spotkaniu – które miało być ostatnim!…</p>

<p>Mimo to widywaliśmy się w owych dniach ile możności, spędzając wspólnie większość czasu. Po raz ostatni rozkoszowałam się obecnością czarodzieja, mogłam słuchać jego niezrównanych rozmów, zaznać jego przyjaźni. Co prawda poeta mówił o sobie oraz swym zdrowiu tonem pełnym głębokiego zniechęcenia, niemniej muszę wyznać, iż jego powierzchowność pozwalała żywić nadzieję na całkowite wyzdrowienie.</p>

<p>Rilke często czytał mi na głos. Przypominam sobie w szczególności pewne popołudnie, kiedy to w parku, w cieniu olbrzymich drzew, tak cudownie opowiadał o Duino. Potem zaś w zadziwiający sposób mówił o piśmie naszej Theresii, z którego wysnuł wniosek, iż „oni wszyscy” przystaliby na odbudowę Duino. Któregoś wieczoru rozprawiał o „Kornecie”, którego napisał jako całkiem młody człowiek, w wieku lat dwudziestu trzech lub czterech. Przebywał wówczas w pewnej willi; owej nocy nie mógł zasnąć. „Proszę spojrzeć, Księżno”, powiedział, gdy staliśmy przy otwartym na oścież oknie, „była to noc jak ta, nieco burzliwa, rozświetlona blaskiem księżyca. Długie, wąskie pasma chmur, niczym ciemne wstęgi, przesuwały się spiesznie na tle lśniącej tarczy księżyca. Podszedłem do okna i spoglądałem na chmury, pędzące, jak te przed nami, po niebie – ich szybki rytm obudził pierwsze słowa utworu, którem bezwiednie nieomal wyszeptał: «Konno, konno, konno»… a potem zacząłem pisać, jakby w uniesieniu, pisałem noc całą. Rankiem «Kornet» był gotowy”. I zakończył z dziecięcym uśmiechem, który rozjaśnił jego oblicze: „Poczułem błogość, byłem dumny jak paw, przekonany, iż «Kornet» ugruntuje moją sławę. Jednakże z początku nie znalazłem naturalnie żadnego wydawcy. Któż potraktowałby poważnie nikomu nieznanego młodzieńca z jego szalonymi historiami? A jednak zdarzyła się rzecz niebywała. Przyjaciel z lat młodości przeczytał «Korneta», zachwycił się nim i zdecydował opublikować; nie sprzedano nawet pięćdziesięciu egzemplarzy”.</p>

<p>Słyszałam kilkakroć, jak Rilke recytował ten utwór. Czytał go z niezwykłą prostotą, delikatnie intonując rytm, czasem jak we śnie…</p>

<p>Ku memu szczeremu ubolewaniu lekarz zalecił mi, bym przeniosła się do innej, wyżej położonej miejscowości; musiałam przeto powziąć decyzję o wyjeździe. Rilke chciał odprowadzić mnie na stację; prosiłam, by tego nie czynił. Wszelako gdy nazajutrz wczesnym rankiem zeszłam do holu, czekał tam już na mnie drogi Serafico. Szczerze zmartwiony z powodu dojmującego wiatru i deszczu wręczył mi bukiet kwiatów i zaklinał, bym nie poniechała myśli o naszym wspólnym spotkaniu na jesieni w Paryżu. I tak pożegnaliśmy się – na zawsze.</p>

<p>W ostatnim liście, jaki odeń otrzymałam, poeta zapytywał o moje samopoczucie tudzież rozwodził się na temat książek, które mi podarował; zakończył słowami: „Tak wieleśmy zamierzyli i podjęli, tak wiele też między nami dojrzało: reszty zaś musi teraz dopełnić Paryż, gwoli naszego spotkania, dłuższego, karmionego wszelkim oczekiwaniem. Napełnia mnie poczucie szczęścia, że Pani również, droga Księżno, hołubisz w sobie tę myśl: sprawmy, by wiara w spełnienie naszego zamiaru nie pozwoliła obrócić go wniwecz! Pani D.S.”.</p>

<p>W Wiedniu znów cierpiałam z powodu nawrotu choroby, toteż do Lautschin przybyłam z opóźnieniem i w stanie wielkiego wyczerpania. Nie mogło być mowy o dalszych podróżach. W październiku doniósł mi Kassner, iż Rilke wciąż był słaby na zdrowiu, jakkolwiek Paul Valéry, z którym rozmawiałam w Wiedniu, na krótko przedtem spotkał poetę w Evian i odniósł wrażenie, iż cieszy się on dobrym samopoczuciem. Napisałam w liście, że muszę porzucić myśl o Paryżu, nie otrzymałam wszakże odpowiedzi. Nie był to powód do niepokoju, jako że w owych latach, naznaczonych przez nękające poetę dolegliwości, nierzadko przez dłuższy czas nie mieliśmy od siebie żadnych wieści. Ja również nie czułam się jeszcze w pełni sił, przeto nie słałam dalszych listów, choć zamierzałam zaprosić Rilkego na wiosnę do Rzymu, gdzie wynajęliśmy apartament w Palazzo Borghese. Nim jednak mu o tym doniosłam, chciałam wpierw dokładnie obejrzeć pokoje i upewnić się, że odpowiadają jego upodobaniom.</p>

<p>Przed Bożym Narodzeniem bawiłam w Rzymie, nie przeczuwając, iż stan zdrowia naszego biednego przyjaciela znacznie się pogorszył. Apartament spodobał mi się; ucieszyłam się z fresków i herbów, zdobiących przeznaczone dla poety pokoje.</p>

<p>30 grudnia powiedziałam memu synowi, iż zamierzam wysłać list do Muzot, by przedstawić Rilkemu mój pomysł. Kiedy po południu wróciłam ze spaceru, doręczono mi telegram. Kassner donosił: Rilke zmarł poprzedniego dnia.</p>

<p>Kassner otrzymał od Rilkego skreślony ołówkiem list, datowany 15 grudnia, w którym poeta opisywał swą straszliwą chorobę, najwyraźniej przeczuwając nieuchronnie zbliżający się koniec. W liście tym czytamy: „Pragnę, by wiedział Pan, iż choroba, która mnie dotknęła, nie jest jedynie chwilowym niedomaganiem. Proszę opowiedzieć drogiej Księżnej tylko tyle, ile sam uzna Pan za stosowne”.</p>

<p>Było to jego ostatnie pozdrowienie. Jakże głęboko poruszyła mnie jego troska, by wieści te nazbyt mnie nie przeraziły.</p>

<p>Na mogile w Raron poleciłam złożyć wieniec laurowy:</p>

<p>„Niezrównanemu poecie,</p>

<p>drogiemu i wiernemu przyjacielowi”.</p>

<p>Jego najdroższej pamięci niech będą poświęcone te stronice.</p>

<p> Fragm. w przekł. M. Jastruna</p>

<p> kamień Dantego</p>

<p> Albowiem mowa zawsze milknie, gdy temat przewyższa mówiącego (Franciszek I w swym sonecie do Laury de Sade)</p>

<p> Południe, władca Lata… (początek wiersza Leconte de Lisle „Midi”, przeł. J. Strasburger)</p>

<p> lustro, w którym widzimy dużo więcej</p>

<p> Ośmieliłabym się nie pisać do Pana, gdyby dzięki temu tym szybciej wrócił Pan do mnie.</p>

<p> Dante „Nowe życie”</p>

<p> z przeszłości czasów i wieków</p>

<p> Ach, jaka głębia Tintoretta!</p>

<p> tych wszystkich kobiecych drobiazgów</p>

<p> Leroux, dostawca Królowej</p>

<p> Fragm. w przekł. M. Jastruna</p>

<p> Fragm. w przekł. M. Jastruna </p>

<p> Fragm. w przekł. A. Pomorskiego</p>

<p> Pański był w ruchach, piękny, z płowym włosem (Dante „Boska Komedia”, przeł. E. Porębowicz)</p>

<p> Wie Pan, że Pan śni? Nie. – Niech Pan nie zapomni powiedzieć mi jutro, że nie pozostanę w Toledo, że wyruszam na południe. Tam!</p>

<p> Fragm. w przekł. A. Pomorskiego</p>

<p> Gdyby wszyscy mędrcy świata i wszyscy święci Raju obsypali mnie swymi obietnicami i pocieszeniami, i nawet sam Bóg swymi darami, jeślibym nie zmieniła się sama, jeśli w głębi mej duszy nie rozpocząłby się proces odnowy, wówczas zamiast mi pomóc, mędrcy, święci i Bóg pogłębiliby tylko ponad wszelkie wyobrażenie moją rozpacz, me szaleństwo, mój smutek, ból i zaślepienie. (fragm. w przekł. W. Markowskiej)</p>

<p> Fragm. w przekł. W. Markowskiej</p>

<p> Fragm. w przekł. M. Jastruna</p>

<p> lecz to oznaczałoby zdać się na los szczęścia, tu przynajmniej są moje książki (które nic do mnie nie mówią), moje meble (których nie znoszę), jest kilka bądź co bądź obiektywnych powodów, by tu pozostać. Niestety, jakże burzliwe było moje życie przez te ostatnie lata!</p>

<p> Jestem potwornie znużony, i nie czuję w sobie dość siły, by poważyć się na tak ogromne przedsięwzięcie – tyle już mam ich za sobą, a one tak niewiele mi dały, każda napełniła mnie jedynie goryczą z powodu utraty niezrównanych korzyści.</p>

<p> Maluję je dla Pani na dnie mrocznym mej duszy.</p>

<p> Marcel Proust „W stronę Swanna”, pierwszy tom cyklu „W poszukiwaniu straconego czasu”</p>

<p> Ach, to pan, nareszcie…</p>

<p> człowiek tkwi przygwożdżony do miejsca i chciałby zamknąć oczy setką powiek opuszczonych jedna na drugą</p>

<p> nie widzę przed sobą nic prócz nieszczęścia, lęku, niewymownego strapienia, bez ciebie niknie łaskawość mojego życia</p>

<p> Fragm. wiersza „Śmierć” w przekł. M. Jastruna</p>

<p> mieszkanie spokoju</p>

<p> Paul Valéry „Cmentarz morski”</p>

<p> Paul Valéry „Wstęp do metody Leonarda da Vinci”</p>

<p> Błogosławione łono twej rodzice! (Dante „Boska Komedia”, przeł. E. Porębowicz)</p>

<p> Paul Valéry „Gusła”</p>

<p> Albowiem ty wiesz, że odchodzę…</p>

<p> Sad</p>

<h2>Rainer Maria Rilke i księżna Marie von Thurn und Taxis</h2>

<p>W grudniu roku 1909 Rilke otrzymuje zaproszenie od księżnej Marie von Thurn und Taxis, przebywającej wówczas z wizytą w Paryżu; na spotkaniu w dniu 13 grudnia miała być również obecna francuska poetka, hrabina Anna de Noailles. Rilke, przyjmując zaproszenie, mógł sądzić, iż znacznie bardziej doniosłe nad sposobność poznania księżnej będzie dlań spotkanie z Anną de Noailles. Miał się jednak wkrótce przekonać, jak niezwykle ważny był ów dzień, kiedy postać księżnej pojawiła się w jego życiu.</p>

<p>Przez wzgląd na swe pochodzenie i wychowanie, gust oraz zmysł estetyczny księżna Marie von Thurn und Taxis–Hohenlohe reprezentowała najlepsze cechy arystokracji środkowej Europy z czasów przed I wojną światową. Urodzona w roku 1855 w Wenecji, gdzie jej ojciec, książę Egon Hohenlohe-Waldenburg-Schillingsfürst, potomek niemieckiego domu panującego, służył w armii austriackiej, dzieciństwo spędziła w weneckim Palazzo Contarini-Fasan nad Canal Grande, znanym jako Dom Desdemony. Często przebywała też w okazałej rezydencji rodzinnej w Sagrado oraz na zamku Duino opodal Triestu, należącym do jej matki, hrabiny Therese Thurn-Hofer-Valsassina, wywodzącej się ze starego włoskiego rodu Torriani. W roku 1875 poślubiła księcia Alexandra von Thurn und Taxis z rodu książąt Świętego Cesarstwa Rzymskiego. Księżna władała równie dobrze niemieckim i francuskim, co włoskim («Boską Komedię» Dantego znała niemal na pamięć), sama pisała powieści i wiersze, nie brakowało jej talentu do muzyki i malarstwa. Prowadziła aktywne życie, mieszkała w Duino, Lautschin w Czechach oraz w apartamentach wiedeńskiej siedziby rodu Thurn und Taxis przy Victorgasse, w wielkim stylu podróżowała po Europie. Księżna była pełną entuzjazmu miłośniczką sztuki, która gościła w swych zamkach i posiadłościach liczne grono luminarzy, jak Gabriele d’Annunzio, Eleonora Duse, Rudolf Kassner, Anna de Noailles.</p>

<p>Dla Rilkego, jego życia i twórczości, niezwykle ważnym miejscem stał się zamek Duino, który księżna odziedziczyła po matce. Podczas pobytu poety w Duino zimą roku 1911 i 1912 powstały tam pierwsza, druga oraz fragmenty kilku innych elegii, które Rilke na pamiątkę tego miejsca zatytułuje później «Elegie duinejskie». Księżna była jedną z pierwszych osób, które usłyszały jego radosne nowiny, przesłane z Château de Muzot po ukończeniu Elegii:</p>

<p><em>„Nareszcie, księżno, nareszcie, błogosławiony, jakże błogosławiony dzień, w którym mogę donieść o ukończeniu – jak mniemam – Elegii: Dziesięć!”</em></p>

<p>Korespondencja Rilkego z dwadzieścia lat od niego starszą Marie von Thurn und Taxis oraz łącząca ich więź miały przetrwać aż do śmierci poety. Księżna należała do grona jego najwierniejszych przyjaciół i protektorów. Oboje darzyli się wzajemnym zaufaniem, ich wymiana myśli obejmowała również sferę prywatności. W osobie księżnej Marie mógł Rilke odczuć owo matczyne wsparcie, jakiego zawsze potrzebował. W roku 1910 wyznał jej w liście, iż w jego oczach ich spotkanie było <em>„jedną z owych rzeczy, które musiały nadejść”</em>. <em>„Coraz lepiej rozumiem, jak wspaniały duch opiekuńczy napełnił mnie tamtego wieczoru… moje przykre, budzące trwogę osamotnienie przeobraziło się nagle – sam nie pojmuję jakim sposobem – na powrót w ową samotność, którą ukochałem od dziecka, która mnie przewyższa, lecz nigdy nie jest mi wrogiem.”</em></p>

<p>Dzieje ich przyjaźni, trwającej nieprzerwanie do śmierci poety, to historia wspaniałego i zadziwiającego związku dwojga artystów, potrafiących docenić najbardziej niezwykłe wzloty i uniesienia poetyckiej myśli, związku artysty i jego protektorki, roztaczającej nad poetą opiekę arystokratycznego mecenatu, to wreszcie związek dwojga rozumiejących się i szanujących ludzi, będących dla siebie źródłem oparcia i pociechy. O charakterze ich przyjaźni pięknie świadczą słowa księżnej do Rilkego, z listu „który nie tylko maluje doskonale jej bardzo ciepły, serdeczny stosunek do poety, ale odzwierciedla zarazem charakter tej kobiety, jej bystrą inteligencję, zdrowy rozsądek i poczucie humoru”:</p>

<p><em>„O Dottore Serafico! Zazdroszczę Panu. Myślę sobie, że Pan jesteś najszczęśliwszym człowiekiem na tej boskiej ziemi. (Teraz złości się Pan jak ta pluskwa – con rispetto parlando – ale to tak zawsze bywa, gdy te niezwykłe oczy Pańskie, co to wszystko tak niezwykle inaczej widzą, raz przecież spojrzą na siebie same). A zatem wyliczę to Panu: Jesteś Pan wielkim poetą i Pan dobrze o tym wiesz. Jesteś Pan zakochany (nie rezonować, Pan jest i był zawsze zakochany, w kim, kiedy i gdzie, to wszystko jedno). Posiadasz małe atelier w Paryżu – i jest właśnie marzec – cała ta przecudowna wiosna puka do Pańskich drzwi. – Proszę wejść! – Niechże Pan zawoła, Dottore Serafico!</em></p>

<p><em>Widzi Pan – jestem kobietą, a kobieta w moim wieku musi sobie za każdym razem, gdy się przegląda w lustrze, wyrywać sobie jakiś siwy włos z głowy i zaraz potem powinna się powiesić na najbliższym stryczku – miałam tyle zmartwień i trosk w życiu…</em></p>

<p><em>A jednak kwitnące drzewo owocowe, złoty promień słońca makes me wild with delight! Ale z drugiej strony, gdyby Pan nie był takim desperatem, prawdopodobnie nie pisałby Pan tak cudownie. A zatem niechże Pan już sobie będzie desperatem, wielkim desperatem, największym desperatem!”</em></p>

<p>Po śmierci „niezrównanego poety i drogiego, wiernego przyjaciela” księżna Taxis pragnęła utrwalić na papierze swe wspomnienia, „wspomnienia tak drogie memu sercu i być może również tym, którzy znali i darzyli uczuciem tego nieodżałowanego, przedwcześnie zmarłego człowieka”. Tak narodziła się książka zatytułowana «Wspomnienie o Rainerze Marii Rilkem», opublikowana w eleganckiej formie w słynnej serii Insel-Bücherei (nr 888). Autorka czerpała obficie z własnoręcznych zapisków, redagowanych w języku niemieckim i francuskim, jakie zapełniały karty jej dzienników. «Wspomnienie» księżnej to nie tylko zajmująca historia łączącej ich przyjaźni oraz subtelny portret jednego z najznamienitszych poetów języka niemieckiego, lecz również fascynujący obraz zamierzchłej epoki, owego przebrzmiałego „świata wczorajszego”.</p>

<p>[Informacje biograficzne zaczerpnięto z książki D. Pratera „Dźwięczące szkło. Rainer Maria Rilke. Biografia”. List księżnej Taxis w przekładzie W. Markowskiej]</p>

<h2>Słowo wstępne</h2>

<p>W grudniu roku 1909 Rilke otrzymuje od księżnej Marie von Thurn und Taxis, przebywającej podówczas z wizytą w Paryżu, zaproszenie na spotkanie w dniu 13 grudnia w Hotel Liverpool. Na herbacie miała również gościć francuska poetka, hrabina Anna de Noailles. Rilke, przyjmując zaproszenie, mógł sądzić, iż o wiele ważniejsze niż sposobność poznania księżnej będzie dlań spotkanie z comtesse de Noailles. Miał się jednak przekonać, jak niezwykle doniosły był ów dzień, kiedy postać księżnej Taxis pojawiła się w jego życiu.</p>

<p>Przez wzgląd na swe pochodzenie i wychowanie, gust oraz zmysł estetyczny – jak zauważa Donald Prater w biografii Rilkego „Dźwięczące szkło” – księżna Marie von Thurn und Taxis–Hohenlohe reprezentowała sobą najlepsze cechy europejskiej arystokracji z czasów przed I wojną światową. Urodzona w roku 1855 w Wenecji, gdzie jej ojciec, książę Egon Hohenlohe-Waldenburg-Schillingsfürst, potomek niemieckiego domu panującego, służył w armii austriackiej, dzieciństwo spędziła w weneckim Palazzo Contarini-Fasan nad Canal Grande, znanym powszechnie jako Dom Desdemony. Często przebywała też w okazałej rezydencji rodzinnej w Sagrado oraz na zamku Duino opodal Triestu, należącym do jej matki, hrabiny Therese Thurn-Hofer-Valsassina, wywodzącej się ze starego włoskiego rodu Torriani. W roku 1875 poślubiła księcia Alexandra von Thurn und Taxis z rodu książąt Świętego Cesarstwa Rzymskiego. Księżna biegle władała niemieckim, francuskim i włoskim („Boską Komedię” Dantego znała niemal w całości na pamięć), sama pisała powieści i wiersze, nie brakowało jej talentu do muzyki i malarstwa. Prowadziła aktywne życie, podróżowała w wielkim stylu po całej Europie, zatrzymując się w Duino, w czeskim Lautschin oraz w wiedeńskich apartamentach przy Victorgasse. Księżna Marie była pełną entuzjazmu miłośniczką sztuki, która gościła w swych zamkach i posiadłościach liczne grono luminarzy, jak Gabriele d’Annunzio, Eleonora Duse, Rudolf Kassner czy hrabina Anna de Noailles.</p>

<p>Dla Rilkego, jego życia i twórczości, niezwykle ważnym miejscem stał się zamek Duino nad Adriatykiem, który księżna odziedziczyła po matce (aż do dnia dzisiejszego pozostaje on własnością włoskiej gałęzi rodu). Podczas pobytu poety w Duino zimą roku 1911/1912 powstały tam pierwsza, druga oraz fragmenty kilku innych elegii, które Rilke na pamiątkę tego miejsca zatytułuje później „Elegie duinejskie”. Księżna była jedną z pierwszych osób, które usłyszały jego radosne nowiny, przesłane z Château de Muzot po ukończeniu dzieła:</p>

<p>„Nareszcie, Księżno, nareszcie, błogosławiony, jakże błogosławiony dzień, w którym mogę donieść o ukończeniu – jak mniemam – elegii…”</p>

<p>Korespondencja Rilkego z dwadzieścia lat od niego starszą Marie von Thurn und Taxis oraz łącząca ich więź miały przetrwać aż do śmierci poety. Księżna należała do grona jego najwierniejszych przyjaciół i protektorów. W osobie księżnej Marie mógł Rilke odczuć owo matczyne wsparcie, jakiego zawsze potrzebował. W roku 1910 wyznał jej w liście, iż w jego oczach ich spotkanie było „jedną z owych rzeczy, które musiały nadejść (…) Coraz lepiej rozumiem, jak wspaniały duch opiekuńczy napełnił mnie tamtego wieczoru… moje przykre, budzące trwogę osamotnienie przeobraziło się nagle – sam nie pojmuję, jakim sposobem – na powrót w ową samotność, którą ukochałem od dziecka, która mnie przewyższa, lecz nigdy nie jest mi wrogiem”.</p>

<p>Dzieje ich przyjaźni, trwającej nieprzerwanie przez lat z górą siedemnaście, to historia wspaniałego i zadziwiającego związku dwojga artystów, potrafiących docenić najbardziej niezwykłe wzloty i uniesienia poetyckiej myśli, związku artysty i jego protektorki, roztaczającej nad poetą opiekę arystokratycznego mecenatu, wreszcie związku dwojga rozumiejących się i szanujących ludzi, będących dla siebie źródłem oparcia i pociechy. O charakterze ich przyjaźni pięknie świadczą słowa księżnej skierowane do Rilkego w liście, „który nie tylko maluje doskonale jej bardzo ciepły, serdeczny stosunek do poety, ale odzwierciedla zarazem charakter tej kobiety, jej bystrą inteligencję, zdrowy rozsądek i poczucie humoru”:</p>

<p>„O Dottore Serafico! Zazdroszczę Panu. Myślę sobie, że Pan jesteś najszczęśliwszym człowiekiem na tej boskiej ziemi. (Teraz złości się Pan jak ta pluskwa – <em>con rispetto parlando</em> – ale to tak zawsze bywa, gdy te niezwykłe oczy Pańskie, co to wszystko tak niezwykle inaczej widzą, raz przecież spojrzą na siebie same). A zatem wyliczę to Panu: Jesteś Pan wielkim poetą i Pan dobrze o tym wiesz. Jesteś Pan zakochany (nie rezonować, Pan jest i był zawsze zakochany, w kim, kiedy i gdzie, to wszystko jedno). Posiadasz małe atelier w Paryżu – i jest właśnie marzec – cała ta przecudowna wiosna puka do Pańskich drzwi. – Proszę wejść! – Niechże Pan zawoła, Dottore Serafico!</p>

<p>Widzi Pan – jestem kobietą, a kobieta w moim wieku musi sobie za każdym razem, gdy się przegląda w lustrze, wyrywać sobie jakiś siwy włos z głowy i zaraz potem powinna się powiesić na najbliższym stryczku – miałam tyle zmartwień i trosk w życiu…</p>

<p>A jednak kwitnące drzewo owocowe, złoty promień słońca <em>makes me wild with delight</em>! Ale z drugiej strony, gdyby Pan nie był takim desperatem, prawdopodobnie nie pisałby Pan tak cudownie. A zatem niechże Pan już sobie będzie desperatem, wielkim desperatem, największym desperatem!”</p>

<p>Po śmierci „niezrównanego poety” księżna Taxis pragnęła utrwalić na papierze „drogie memu sercu” wspomnienia. Tak oto narodziła się książka zatytułowana „Wspomnienie o Rainerze Marii Rilkem”, opublikowana w eleganckiej formie w słynnej serii Insel-Bücherei (nr 888). Autorka czerpała obficie z własnoręcznych zapisków, redagowanych w języku niemieckim i francuskim, jakie zapełniały karty jej dzienników. „Wspomnienie” księżnej Taxis to nie tylko zajmująca historia łączącej ich przyjaźni oraz subtelny portret jednego z najznamienitszych poetów języka niemieckiego, lecz również fascynujący obraz zamierzchłej epoki, owego przebrzmiałego „świata wczorajszego”.</p>

<p> D. Prater „Dźwięczące szkło. Rainer Maria Rilke. Biografia”. Prószyński i S-ka, Warszawa 2004</p>

<p> W oryginale „Duineser Elegien”. Tytuł „Elegie duinejskie” za M. Jastrunem przyjęło większość polskich tłumaczy. W pierwszym polskim przekładzie „Elegii” S. Napierski posłużył się formą „Elegie duinezyjskie”, natomiast A. Pomorski tłumaczy je jako „Elegie duińskie”.</p>

<p> Fragm. listu w przekł. W. Markowskiej [w: Rainer Maria Rilke - Lou Andreas-Salomé „Listy”, Czytelnik, Warszawa 1986]</p>

<p> Napis „Niezrównanemu poecie, drogiemu i wiernemu przyjacielowi” księżna Taxis poleciła umieścić na szarfie wieńca laurowego, który złożono na mogile poety w Raron.</p>

<h2>Przypisy tłumacza</h2>

<p>Rudolf Kassner (1873-1959), austriacki pisarz, eseista, tłumacz i filozof kultury. Podróżował po Afryce, Indiach, Rosji i całej Europie. Tłumaczył utwory Platona, Arystotelesa, Gide’a, Gogola, Tołstoja, Dostojewskiego i Puszkina. Jego przekłady dzieł Wiliama Blake’a przybliżyły twórczość angielskiego poety kulturze niemieckojęzycznej. W Polsce ukazały się jedynie dwie jego książki: „O pierwiastkach ludzkiej wielkości” oraz „Moralność muzyki”.</p>

<p>Josef Kainz (1858-1910), jeden z najwybitniejszych aktorów austriackich, wykonawca ról w sztukach Ibsena, Hauptmanna, autorów skandynawskich oraz klasyków niemieckich i francuskich.</p>

<p>Anna Élisabeth Bibesco de Brancovan, Comtesse de Noailles (1876-1933), poetka francuska. Pierwszy tom wierszy opublikowała w wieku lat 25. W jej paryskim salonie literackim spotykała się elita artystyczna tamtych czasów, m. in. Francis Jammes, Paul Claudel, Colette, André Gide, Frédéric Mistral, Paul Valéry, Jean Cocteau, Alphonse Daudet, Pierre Loti i Max Jacob. Rilke znał jej poezje z tomów „Le Cœur Innombrable”, „L’Ombre des Jours” oraz „Les Eblouissements”. Jej twórczości poświęcił esej „Księgi miłującej”, napisany w roku 1907 w Paryżu.</p>

<p>W Viareggio nad Morzem Liguryjskim (opodal Pizy) napisał Rilke w roku 1903 trzecią część „Księgi godzin”, „O ubóstwie i śmierci”.</p>

<p>Cividale to miasteczko położone w regionie Friuli w północno-wschodnich Włoszech. We wczesnym średniowieczu było jednym z głównych miast państwa Longobardów oraz siedzibą patriarchy Akwilei. W VIII wieku wzniesiono tu niewielką kaplicę Santa Maria in Valle, tzw. Tempietto longobardo, oratorium przy klasztorze benedyktynek. Jest to znakomity przykład sztuki longobardzkiej, czerpiącej inspirację z bizantyjskiej Rawenny.</p>

<p>Capodistria, obecnie Koper, to miasto portowe w Słowenii nad Adriatykiem, położone na północno-zachodnim wybrzeżu półwyspu Istria, ok. 20 km od Triestu.</p>

<p>Hrabina Gabriele Kinsky von Wchinitz &amp; Tettau (1883-1970), od roku 1903 żona Ericha von Thurn und Taxis, starszego syna księżnej Marie.</p>

<p>Rilke dwukrotnie odwiedził Rosję: po raz pierwszy między 25 kwietnia a 18 czerwca roku 1899, w towarzystwie Lou Andreas-Salomé i jej męża Friedricha Andreasa; po raz drugi od 7 maja do 24 sierpnia roku 1900, tym razem tylko z Lou Andreas-Salomé. To właśnie podczas drugiej podróży odwiedzili Tołstoja w Jasnej Polanie, a także odbyli rejs statkiem po Wołdze.</p>

<p>Owym chłopskim poetą był Spiridon Droszyn (1848-1930), z którym Rilke spotkał się w jego rodzinnej wsi Nisowka w górnym biegu Wołgi w trakcie swej drugiej podróży do Rosji.</p>

<p>Carlo Zeno (1334-1418), wenecki admirał, pokonał Genueńczyków w bitwie morskiej pod Chioggią w roku 1380.</p>

<p>Rilke spędził w Lautschin wakacje w lipcu roku 1894.</p>

<p>Podróż Rilkego po Afryce Północnej trwała od 19 listopada roku 1910 do 29 marca roku następnego. Poeta zwiedził Algierię i Tunezję, następnie Egipt. Wypłynął statkiem z Marsylii i udał się najpierw do Algieru, gdzie spędził około tygodnia, po czym podążył dalej w głąb lądu do Biskry. Wziął też udział w wycieczce do wąwozu El Kantara. W połowie grudnia poeta dotarł do Tunisu, zwiedził również Kairouan. 29 grudnia powrócił statkiem do Neapolu, zatrzymując się na krótko w Trapanii i Palermo. 8 stycznia roku 1911 Rilke przybył do Aleksandrii w Egipcie, skąd niezwłocznie udał się do Kairu. 10 stycznia rozpoczął wyprawę statkiem w górę Nilu. Z Heluan wyruszył w kierunku Sakkary w pobliżu starożytnego Memfis, a następnie do Luksoru i Doliny Królów. Dotarł aż do wyspy File, po czym z końcem miesiąca powrócił do Kairu, 24 lutego wyjechał do Heluanu. 29 marca zawitał w Wenecji.</p>

<p>Palazzo Querini Stampalia został zbudowany w wieku XVI dla starej weneckiej rodziny Querinich, która zgromadziła bogatą kolekcję obrazów. W roku 1868 ostatni potomek rodu zapisał pałac wraz ze zbiorami na rzecz fundacji swego imienia (Fondazione Querini Stampalia). Wśród obrazów są prace Giovanniego Belliniego, Giambattisty Tiepola oraz sceny rodzajowe Pietra i Alessandra Longhich. Biblioteka posiada cenny księgozbiór liczący ponad 200 000 woluminów.</p>

<p>Księżna Marie von Thurn und Taxis urodziła się w Wenecji, gdzie jej ojciec, książę Egon Hohenlohe-Waldenburg-Schillingsfürst służył w austriackiej armii. Większą część swego dzieciństwa Marie spędziła w Palazzo Contarini-Fasan nad Canal Grande, znanym powszechnie jako Dom Desdemony.</p>

<p>„Centaur”, prozatorski utwór poety epoki romantyzmu Maurice’a de Guérina, ogłoszony drukiem w roku 1840, już po śmierci autora.</p>

<p>Anonimowy sermon „De l’amour de Madeleine” („Miłość Marii Magdaleny”) został odnaleziony w Sankt Petersburgu.</p>

<p>Książka Rudolfa Kassnera „O pierwiastkach ludzkiej wielkości” („Von den Elementen der menschlichen Größe”) ukazała się w polskim przekładzie Sławomira Leśniaka nakładem PWN, Warszawa 1995.</p>

<p>Wacław Niżyński (1889-1950), polski tancerz i choreograf, jeden z najwybitniejszych tancerzy baletowych XX wieku. Występował m. in. na deskach Teatru Maryjskiego w Sankt Petersburgu oraz w Baletach Rosyjskich Sergieja Diagilewa.</p>

<p>Gabriele Michele Raffaele Ugo d&#39;Annunzio (1863-1938), włoski poeta, dramaturg i prozaik, autor m. in. tomów „Triumf śmierci”, „Niezwyciężona”, Niewinne”.</p>

<p>Lautschin (Loučeň) stał się dziedziczną posiadłością czeskiej gałęzi rodu Thurn und Taxis w roku 1809 i pozostawał w jego rękach aż do roku 1945, kiedy to został skonfiskowany przez rząd Czechosłowacji. Pałac w stylu barokowym wzniesiono na początku wieku XVIII. Otacza go wspaniały ogród w stylu angielskim.</p>

<p>Księżna Pauline (Titi) z domu von Metternich-Winneburg (1880-1960), żona księcia Maximiliana von Thurn und Taxis (1876-1939).</p>

<p>Szkic Rilkego „Figurines pour un ballet” („Balet figurynek”), z którego wywodzi się wiersz prozą „Powrót Judyty”, powstał około połowy lipca roku 1911 i pozostał w rękopisie. Monolog Judyty przerobił poeta później na samodzielny utwór i wpisał go do podarowanego księżnej Marie tomiku.</p>

<p>Wiersz „Szkic do św. Jerzego” został opublikowany na Boże Narodzenie roku 1907 na łamach „Weihnachtszeit”, dodatku do czasopisma „Die Zeit”, Wiedeń Nr 1888. Utwór pochodzi z sierpnia roku 1907. Nie został włączony – podobnie zresztą jak „Młoda dziewczyna” – do żadnego tomu poezji.</p>

<p>We włoskim czasopiśmie „Il Baretti” Turin opublikowane zostały następujące wiersze Rilkego w przekładzie księżnej Marie von Thurn und Taxis: „Orfeusz. Eurydyka. Hermes”, „Powrót Judyty”, „Szkic do św. Jerzego”, „Rzymska fontanna”, „Za drzewami, co niczemu nie winne…”, „Rycerz” oraz „Kurtyzana” (pierwszy utwór w numerze wrześniowym 1926, pozostałe w numerze grudniowym).</p>

<p>Carlo Placci (1862-1941), pisarz włoski mieszkający we Florencji. Należał do stałych gości księżnej Marie Taxis w Duino. To dzięki jego pośrednictwu latem roku 1912 Rilke poznał osobiście Eleonorę Duse.</p>

<p>Książę Raymond von Thurn und Taxis (1907-1986), syn księcia Alexandra (Paszy) von Thurn und Taxis i Marie księżnej de Ligne, wnuk księżnej Marie. Kiedy jego ojciec, książę Alexander objął w posiadanie zamek Duino i przyjął tytuł 1. księcia zamku Duino, jego syn Raymond został spadkobiercą zamku i tytułu jako Raimundo, Prince della Torre e Tasso, 2. książę zamku Duino (Duca di Castel Duino).</p>

<p>Anton Kippenberg (1874-1950), od roku 1905 kierownik, później także właściciel wydawnictwa Insel z siedzibą w Lipsku. Jego imponująca kolekcja goetheanów przechowywana jest obecnie w Goethe Museum w Düsseldorfie.</p>

<p>Hrabina Augusta Louise zu Stolberg-Stolberg (1753-1835), znana jako „Gustchen”, weszła do historii literatury jako autorka listów pisanych do młodego Johanna Wolfganga Goethego.</p>

<p>Słynny obraz Leonarda został skradziony z Luwru 22 sierpnia roku 1911 przez niejakiego Vincenza Peruggia. Powrócił na swe miejsce po dwóch latach.</p>

<p>Marta Hennebert, robotnica paryska, pochodziła z ubogiej rodziny i już od ósmego roku życia zmuszona była zarabiać na kawałek chleba. Rilke poznał ją w Paryżu w roku 1911 jako siedemnastoletnią dziewczynę i postanowił otoczyć ją opieką. Po wojnie spotykał ją jeszcze kilkakrotnie w Szwajcarii. Marta wyszła za mąż za artystę Jeana Lurçata; po rozwodzie w roku 1925, już jako Madame Baillou, zamieszkała w Paryżu.</p>

<p>Rilke zdołał nakłonić znajomą artystkę, Hedwig Woermann, mieszkającą w Paryżu wraz z mężem, rzeźbiarzem Johannem Jaenichenem, by wzięła Martę pod opiekę i zatroszczyła się o jej edukację.</p>

<p>Księżna Therese von Thurn-Hofer-Valsassina (1815-1893), matka księżnej Marie, wyszła za mąż za Egona von Hohenlohe-Waldenburg-Schillingsfürst (1819-1865).</p>

<p>Książę Erich von Thurn und Taxis (1876-1952), najstarszy syn księżnej Marie, ożenił się w roku 1903 z hrabiną Gabriele Kinsky von Wchinitz &amp; Tettau i miał z nią 9 dzieci.</p>

<p>Akwileja, miasto w północno-wschodnich Włoszech, założone przez Rzymian w II wieku p.n.e. W średniowieczu podlegało świeckiej władzy biskupów, noszących tytuł patriarchów i podlegających zwierzchnictwu cesarzy rzymskich. W roku 1450 Akwileja została podporządkowana Republice Weneckiej.</p>

<p>Horatio Brown (1854-1926), szkocki właściciel ziemski, historyk, przyjaciel rodziny Taxis. Przez 30 lat mieszkał w Wenecji i poświęcił jej dziejom liczne swe prace.</p>

<p>James Abbott McNeill Whistler (1834-1903), amerykański malarz i grafik, działający głównie w Anglii i Francji. W Paryżu zetknął się z Manetem, Baudelaire’em i Fantin-Latourem. Jego twórczość, związana z wczesną fazą impresjonizmu, wykazuje także wpływ Courbeta oraz grafiki japońskiej, której był entuzjastą.</p>

<p>Mariano Fortuny y Madrazo (1871-1949), znany głównie jako twórca wspaniałych strojów z jedwabiu, był również malarzem, rzeźbiarzem, scenografem, fotografikiem i naukowcem. W roku 1899 przeniósł się do Wenecji i na początku wieku XX kupił wspaniały późnogotycki Palazzo Pesaro, w którym mieści się dziś Museo Fortuny.</p>

<p>Antoniazzo Romano (właśc. Antonio di Benedetto Aquilo degli Aquili, ok. 1430-ok. 1510), włoski malarz okresu wczesnego renesansu, główna postać szkoły rzymskiej w XV stuleciu.</p>

<p>Pinturicchio (właśc. Bernardino di Betto, ok. 1454-1513), malarz włoski epoki renesansu, należący do umbryjskiej szkoły malarstwa, uczeń Perugina. </p>

<p>Melozzo da Forlì (ok. 1438-1494), malarz ery renesansu. Na początku lat 80. XV wieku wykonał dla papieża Sykstusa IV freski w Bibliotece Watykańskiej, z których zachował się tylko jeden, przedstawiający Sykstusa IV z bratankami i bibliotekarzem Platiną. Da Forlì odegrał ważną rolę w rozwoju rzymskiego malarstwa iluzjonistycznego.</p>

<p>Rilke przyjaźnił się z bratem księżnej Marie Taxis, mieszkającym w Wenecji księciem Friedrichem Hohenlohe-Waldenburg-Schillingsfürst (1850-1923).</p>

<p>Barbana to niewielka wyspa na lagunie opodal Grado. Na wyspie znajduje się klasztor zakonu franciszkanów oraz sanktuarium maryjne Santuario di Barbana, w którym przechowywana jest drewniana figura Czarnej Madonny.</p>

<p>Eleonora Duse (1858-1924), jedna z najznamienitszych aktorek teatralnych XIX stulecia. Od roku 1890 występowała w teatrze Cesare Rossiego. Znajomość z d&#39;Annunziem rozpoczęła ich współpracę zawodową (napisał dla niej 4 sztuki), która dobiegła końca, kiedy poeta powierzył główną rolę w premierowym przedstawieniu„La Città morta” Sarze Bernhardt, największej rywalce Duse. W roku 1909 zrezygnowała z występów, ale powróciła do nich po 12 latach, otrzymując angaże w Europie i Ameryce. Była pierwszą kobietą i pierwszą Włoszką na okładce magazynu HYPERLINK &quot;http://pl.wikipedia.org/wiki/Time_(tygodnik)&quot; Time (w kwietniu roku 1923).</p>

<p>Jean-Étienne Liotard (1702-1789), malarz i miedziorytnik szwajcarski. Liotard był artystą wszechstronnym i choć sławę zawdzięcza przede wszystkim pełnym wdzięku, delikatnym pastelom (np. „Dziewczyna z czekoladą”), na uwagę zasługują też jego emalie, miedzioryty i malarstwo na szkle.</p>

<p>Raymondine oraz Polyxène to zmarłe w młodym wieku siostry matki księżnej Marie, Theresy księżnej von Thurn-Hofer-Valsassina.</p>

<p>Owo tajemnicze przeżycie w Duino opisał Rilke rok później (na przełomie stycznia i lutego roku 1913) podczas pobytu w Ronda w Hiszpanii. Pierwsza część tej nakreślonej na kartach dziennika notatki, pod tytułem „Erlebnis I” („Przeżycie I”), ukazała się wraz z dwoma wierszami poety („Narcyz” i „Śmierć”) oraz jego przekładem wiersza hrabiny Anny de Noailles (z tomu „Les vivants et les morts”) na łamach „Insel-Almanach auf das Jahr 1919”. Część II pozostała w rękopisie.</p>

<p>Jacobo Vincenzo Foscarini (1785-1864), włoski poeta, znawca dialektu weneckiego. Autor zbioru „Canti del popolo veneziano” z roku 1844. Wspomniany przekład sonetu na śmierć Polyxèny Thurn, zaczynający się od słów „Dieser deiner Thürme, ewiger Gott…”, powstał z początkiem roku 1912 podczas pobytu poety w Duino.</p>

<p>„Pradawne tchnienie morza…” („Uraltes Wehn vom Meer / Meerwind bei Nacht…”) to początkowe wersy utworu „Śpiew morza” („Lied vom Meer”), który powstał w roku 1907 podczas pobytu Rilkego na Capri. Wiersz ten wpisał poeta na pamiątkę do księgi gości Villa Discopoli, w której mieszkał. Później włączył go do drugiego tomu „Nowych wierszy”.</p>

<p>Giambattista Tiepolo wraz ze swym synem Domenico dekorował w Udine także wnętrze kościoła Santa Maria della Purità.</p>

<p>„Madonna Castelfranco” pędzla Giorgione, namalowana około roku 1503, znajduje się w katedrze w rodzinnym mieście malarza, Castelfranco.</p>

<p>Villa Pisani, zwana również „La Nazionale”, to majestatyczny przykład willi weneckich, wznoszonych w dolinie Brenty. Znajduje się ona w miejscowości Strà, ok. 8 km od Padwy. Wspomniany przez księżną Marie labirynt został założony w latach 1720-1721, zaś w wieku XIX powiększony. W jego centrum wznosi się wieżyczka, na której tarasie znajduje się posąg Minerwy będącej uosobieniem mądrości.</p>

<p>„La Malcontenta” czyli Villa Foscari to renesansowa willa w miejscowości Mira w pobliżu Wenecji, zaprojektowana przez Palladia na zamówienie braci Nicola i Luigiego Foscari. Określenie „La Malcontenta” (Niezadowolona) odnosi się wedle legendy do zesłanej tu za niewierność małżeńską członkini rodu Foscari. W rzeczywistości nazwa ta ma swój źródłosłów w znacznie starszym „niezadowoleniu” miast Padwy i Piove di Sacco, protestujących przeciwko podjętym w roku 1431 przez Wenecję pracom przy przekopywaniu nowego koryta rzeki Brenty, nad którą leży wioska Malcontenta.</p>

<p>Książę Alexander Nikołajewicz Wolkow-Muromzow (1844-1928), należał do kręgu znajomych księżnej Marie Taxis. Jest autorem książki „L’à peu près dans la critique et l’imitation dans l’art” (Bergamo 1913).</p>

<p>Ową przyjaciółką Eleonory Duse była Cordula Lina Poletti, włoska pisarka-feministka.</p>

<p>Alexander Moissi (1879-1935), aktor pochodzenia albańskiego, uznawany za jednego z najznakomitszych aktorów scen niemieckich. Rilke podziwiał go w inscenizacjach „Hamleta” oraz „Upiorów” Ibsena.</p>

<p>„Pasja braci Greban”, średniowieczne misterium braci Arnoula i Simona Greban z roku 1452.</p>

<p>Grado położone jest na HYPERLINK &quot;http://pl.wikipedia.org/wiki/Laguna&quot; lagunie nad Adriatykiem i połączone groblą z lądem. Dawniej pełniło funkcję ośrodka portowego dla oddalonej o 11 km Akwilei.</p>

<p>Saonara należała w owym czasie do hrabiego Gino Cittadella, brata hrabiny Giustiny Valmarana. Od roku 1912 Rilkego łączyła bliska znajomość z mieszkającymi w Wenecji hrabiną Giustiną Valmarana (z domu Cittadella-Vigodarzere) oraz jej córką, hrabianką Agapią (Pią) Valmarana (1881-1948). W należącym do nich Palazzo Valmarana w Wenecji mieściło się owo urocze <em>pied-à-terre</em> na półpiętrze (mezzanino) księżnej Marie Taxis.</p>

<p>Ogrody w dzisiejszym Valsanzibio opodal Padwy nosiły wówczas nazwę Val San Zibbio.</p>

<p>Trzyczęściowy ołtarz Andrei Mantegni (namalowany w latach 1457-1459) w kościele San Zeno Maggiore w Weronie przedstawia Matkę Boską z Dzieciątkiem w otoczeniu ośmiu świętych.</p>

<p>Cangrande (Can Francesco) della Scala (1291-1329), włoski szlachcic, najsławniejszy przedstawiciel rodziny della Scala, która władała Weroną od roku 1277 do 1387. Dziś znany przede wszystkim jako mecenas Dantego.</p>

<p>Emanuel II Portugalski (1889-1932) z rodu Sachsen-Coburg-Bragança, ogłoszony królem Portugalii w lutym roku 1908 (po zamordowaniu jego ojca, króla Karola I, oraz starszego brata), już w październiku roku 1910 został pozbawiony tronu i zmuszony do opuszczenia kraju.</p>

<p>Książę Alexander (Pasza) von Thurn und Taxis (1881-1937), młodszy syn księżnej Marie. Był dwukrotnie żonaty: z Marie księżną de Ligne (w latach 1906-1919, małżeństwo zakończyło się rozwodem), oraz z Helleną Holbrook-Walker. Alexander miał 3 dzieci: Raymonda, Louisa i Marguerite. Po przejęciu Duino tytułował się 1. księciem zamku Duino (Duca di Castel Duino).</p>

<p>Prapremiera opery „Ariadna na Naxos” Richarda Straussa z librettem Hugona von Hofmannsthala obyła się 25 października roku 1912 w Hoftheater w Stuttgarcie.</p>

<p>Francis Jammes (1868-1938), francuski poeta, spędził większość życia w rodzinnych stronach w Pirenejach. Nawiązał znajomości m. in. z Gide’em, Mallarmém oraz Claudelem, pod którego wpływem przeszedł na katolicyzm. Rilke prawdopodobnie przełożył niektóre jego utwory z tomu „Quatorze prières”.</p>

<p>Antoine Fabre’a d’Olivet (1768-1825), francuski uczony, pisarz i dramaturg, autor m. in. dzieła „La Langue hébraïque restituée et le véritable sens des mots hébreux retabli et prouvé par l’analyse radicale” (Paryż 1816).</p>

<p>Aniela z Foligno (1248-1309), błogosławiona, średniowieczna mistyczka. Rilke czytał wówczas „Le livre des visions et instructions de la bienheureuse Angèle de Foligno” (w przekładzie Ernesta Hello, Paryż 1910).</p>

<p>Emile Verhaeren (1855-1916) był jednym z bliskich przyjaciół Rilkego, który wysoko cenił twórczość tego flamandzkiego poety. W roku 1919 Rilke przełożył jego utwór „Les Morts” z tomu „Les flammes hautes”.</p>

<p>Postać siedemnastowiecznej mniszki portugalskiej Marianny Alcoforado (1640-1723), która porzucona przez swego ukochanego, hrabiego Chamilly, wstąpiła do klasztoru, zajmowała Rilkego od chwili, gdy przeczytał jej listy, ogłoszone drukiem przez Insel Verlag. Co prawda zakonnica jest postacią historyczną, jednak jej pełne namiętności listy są wytworem literackiej fikcji.</p>

<p>Wspomniany kurort w Szwarcwaldzie to Bad Rippoldsau, gdzie Rilke przebywał na kuracji dwukrotnie: we wrześniu roku 1909 oraz w czerwcu i lipcu roku 1913.</p>

<p>Rilke przełożył dwadzieścia cztery sonety Louize Labé (1525-1566), francuskiej poetki z Lyonu, zwanej „La belle cordière”, korzystając z dwutomowego wydania jej „Oeuvres”, Edition par Charles Boy, Paris 1887.</p>

<p>Amenofis IV (Amenhotep IV, Echnaton), władca starożytnego Egiptu z XVIII dynastii, syn Amenhotepa III i królowej Teje, mąż królowej Nefertiti, ojciec faraona Tutanchamona. Przeprowadził reformę religijną, próbując na stałe wprowadzić monoteizm – wiarę w jedynego boga Atona. Przeniósł stolicę z Teb do nowo wybudowanego miasta słońca Achetaton (horyzont Atona), obecnie Tell el-Amarna. Faraon przyjął też nowe imię Echnaton (blask Atona).</p>

<p>Rilke podziwiał rzeźbę głowy faraona w lipcu roku 1913 oraz w marcu roku 1914 w Muzeum Egipskim w Berlinie. Poświęcił jej także wiersz „Głowa Amenofisa IV w Berlinie”.</p>

<p>Dahabieh (z arabskiego: „złota”) to długi, wąski statek pływający po Nilu z pokładem i kajutą.</p>

<p>Franz Werfel (1890-1945), urodzony w Pradze poeta i pisarz austriacki, rzecznik ekspresjonizmu. Autor znany przede wszystkim dzięki utworom prozatorskim i sztukom teatralnym, choć sam wyżej cenił własną twórczość liryczną.</p>

<p>Ową damą była Magda von Hattingberg, z domu Richling, nazywana przez poetę „Benvenutą” (1883-1959). Urodzona w Wiedniu pianistka, ukończywszy studia pod okiem Ferruccia Busoniego, zdobyła rozgłos dzięki swym koncertom. Rilke i Benvenuta poznali się listownie w styczniu roku 1914, spotkali w lutym w Berlinie, po czym podróżowali razem po Europie. Wspomniany przez księżnę pobyt Rilkego i Magdy von Hattingberg w Duino trwał od 20 kwietnia do 4 maja roku 1914 (były to ostatnie odwiedziny poety w Duino); z początkiem maja wyjechali wraz z księżną Marie do Wenecji, gdzie doszło do ostatecznego rozstania. W dziesięć lat po śmierci Rilkego Magda von Hattingberg wydała książkę o swym związku z poetą, zatytułowaną „Rilke i Benvenuta”.</p>

<p>Po zakończeniu wojny Rilke zdołał odzyskać część zarekwirowanych przedmiotów, przede wszystkim dwie skrzynie osobistych papierów, notatek i listów, m. in. od Rodina i Eleonory Duse. Dzięki staraniom przyjaciół i znajomych, m. in. Zweiga, Rollanda, Gide’a i Copeau, a także sławnej polskiej klawesynistki Wandy Landowskiej i jej matki Ewy, pamiątki te udało się przechować przez okres wojny w archiwum wydawnictwa Gallimard w Paryżu.</p>

<p>Alfred Schuler (1865-1923), archeolog, pisarz, badacz mitów i misteriów antycznych, filozof i mistyk. Przyjaźnił się z Ludwigiem Klagesem i na przełomie wieków miał duży wpływ na krąg skupiony wokół Stefana George. Schuler prowadził liczne wykłady na temat staropogańskich misteriów. W latach 1915-1923 wielokrotnie wygłaszał swe odczyty w monachijskim salonie Elsy Bruckmann, którym przysłuchiwał się Rilke.</p>

<p>Mimo słabowitego zdrowia Rilke został w styczniu roku 1916 wcielony do armii austriackiej. Dzięki wysiłkom przyjaciół po trzech zaledwie tygodniach spędzonych w koszarach przeniesiono go ostatecznie do pracy w Archiwum Wojennym w Wiedniu.</p>

<p>W czerwcu roku 1919 Rilke wyjechał do Szwajcarii, gdzie na jesieni miał odbyć tournée autorskie. Wystąpił przed publicznością w Zurychu, St. Gallen, Lucernie, Bazylei, Bernie oraz Winterthur. </p>

<p>Kościół Santa Maria Gloriosa dei Frari zdumiewa swym ogromem oraz bogactwem zgromadzonych w jego wnętrzu dzieł sztuki. Są tu arcydzieła Tycjana („Wniebowzięcie” z roku 1518 w ołtarzu głównym oraz „Madonna di Ca’ Pesaro” z roku 1526), Giovanniego Belliniego („Matka Boska z Dzieciątkiem i świętymi” z roku 1488), rzeźba Donatella „Jan Chrzciciel” z roku 1438 oraz wiele wspaniałych nagrobków (m. in. Tycjana, Canowy, Monteverdiego oraz doży Francesca Foscariego).</p>

<p>Georges Pitoëff (1888-1939), aktor, tłumacz, scenarzysta teatralny pochodzenia armeńskiego. Zadebiutował w roku 1912 w Sankt Petersburgu. Występował w sztukach Czechowa, Shawa, Tagore’a, Pirandella, Tołstoja, Szekspira, Claudela, Maeterlincka. Od roku 1915 mieszkał w Genewie, gdzie założył swój „Théâtre Pitoëff”; w roku 1922 przeprowadził się do Paryża. Rilke podziwiał jego występy podczas swego pobytu w Genewie w roku 1919 i 1920 oraz w Paryżu w roku 1925.</p>

<p>Ów „szczęśliwy” pobyt w Paryżu (pierwszy po zakończeniu wojny) trwał od 23 do 30 października roku 1920.</p>

<p>Księżna Marie odwiedziła swych wnuków Raymonda i Louisa, synów Paszy, w Rolle w dniach od 7 do 13 czerwca roku 1921.</p>

<p>Rodolphe Toepffer (1799-1846), szwajcarski pisarz i rysownik pochodzący z Genewy. Uznawany za prekursora nowoczesnego komiksu.</p>

<p>Rilke przełożył „Le Cimetière marin” („Cmentarz morski”) Valéry’ego 14 i 16 marca roku 1921 podczas pobytu na zamku Berg am Irchel. Poeta przeczytał ten wiersz w lutym tegoż roku w jednym ze starszych numerów czasopisma „Nouvelle Revue Française” (z czerwca roku 1920).</p>

<p>Jean Giraudoux (1882-1944), francuski pisarz i dramaturg, autor m. in. powieści „Prowincjałki”, „Zuzanna i Pacyfik”, „Bella” oraz dramatów „Zygfryd, czyli Limousin”, „Eglantine”, „Amfitrion 38”, „Wojny trojańskiej nie będzie”, „Elektra”, „Wariatka z Challiot”.</p>

<p>Château de Muzot to w istocie jedynie czworoboczna wieża wznosząca się pośrodku małego ogrodu. Pierwotny zamek pochodził z wieku XIII. Rilke zamieszkał w Muzot w lipcu roku 1921. Było to jego ostatnie „stałe” miejsce pobytu. W maju roku 1922 przyjaciel i mecenas Rilkego, Werner Reinhart, zakupił Muzot i oddał poecie w „wieczyste użytkowanie”.</p>

<p>Isabelle de Chevron, niegdysiejsza właścicielka Muzot, straciła swego męża Jeana de Montheys w roku 1515 w bitwie pod Marignano. Kiedy dwaj uderzający do niej w konkury młodzieńcy polegli w pojedynku, Isabelle popadła w obłęd i zamarzła w nocy na cmentarzu w Miège.</p>

<p>Wiersz Valéry’ego „Les Grenades” („Granaty”) przełożył Rilke między 2 a 7 grudnia roku 1922 w Muzot. Przekład „La Pythie” („Pytia”) ukończył 11 stycznia roku 1923. Natomiast utwór Valéry’ego „Eupalinos czyli architekt” przełożył Rilke między 29 września a 3 października roku 1924 w Muzot.</p>

<p>Walther Kerschbaumer (1884-1959), austriacki pianista i wirtuoz, od roku 1924 wykładowca w wiedeńskiej Akademii Muzycznej, od roku 1948 kierownik tamtejszego wydziału instrumentów klawiszowych. Kerschbaumer cieszył się sympatią i opieką mecenatu księżnej Marie.</p>

<p>Po raz ostatni Rilke spotkał Paula Valéry 13 września roku 1926 w Anthy opodal Thonon nad Jeziorem Genewskim, gdzie Valéry przebywał w gościnie u Juliena Monoda. Tam też rzeźbiarz Henri Vallette wykonał popiersie Valéry’ego. Rilke, uwieczniony tamtego dnia z Valérym i Vallettem na fotografii, jest uśmiechnięty i rzeczywiście wygląda młodzieńczo.</p>

<p>Księżna Marie zamieszkała w Rzymie w „uroczych apartamentach” w Palazzo Borghese, należących do księżnej Mimy (Marie) Gagárine.</p>

<p>Miejsce swego pochówku wyznaczył Rilke w testamencie, sporządzonym w październiku roku 1925: „Jeślibym umarł w Muzot lub gdziekolwiek w Szwajcarii, nie jest moją wolą, by mnie pochowano w Sierre ani w Miège (…) lecz pragnę, by złożono mnie w grobie na wysoko położonym cmentarzu obok starego kościoła w Raron. Tam, w jego otoczeniu, po raz pierwszy odczułem wiatr i światło tego krajobrazu (…)”. Rilke pozostawił również szczegółowy opis swego nagrobka; życzył sobie, by na kamiennej steli wyryto jedynie herb, nazwisko, a poniżej epitafium (cyt. w przekł. M. Jastruna):</p>

<p>„Różo, och, czysta sprzeczności, rozkoszy,</p>

<p>być snem niczyim pod tak wielu</p>

<p>powiekami”.</p>


</body>
</html>