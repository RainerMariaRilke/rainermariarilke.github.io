<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="https://rilke.pl/" />
<title>Rainer Maria Rilke &middot; Sto lat temu &middot; Rok 1911</title>
<meta name="description" content="Rilke. Poeta. Księgozbiór. Świat wczorajszy.">
<meta name="author" content="Dariusz Guzik">
<link rel="stylesheet" type="text/css" href="rilke.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>


<body class="slt">

<header>
	<h1><a href="https://rilke.pl">Rainer Maria Rilke</a></h1>
	<nav>
	<ul>
	<li><a href="https://rilke.pl/poeta">Poeta  &middot;</a></li>
	<li><a href="https://rilke.pl/ksiegozbior">Księgozbiór  &middot;</a></li>
	<li><a href="https://rilke.pl/swiat-wczorajszy">Świat wczorajszy</a></li>
    </ul>
	</nav>
</header>

<main>		
			
<article>

<h2>Rok 1911</h2>


<h4>28 grudnia</h4>
<p>Po długim okresie milczenia Rilke śle z Duino pierwszy z szeregu obszernych listów do Lou Andreas-Salomé: „Droga Lou, źle ze mną, gdyż czekam na ludzi, potrzebuję ich, wyglądam (…) Zły to znak, że od czasów Maltego ciągle kogoś wyczekiwałem z nadzieją, że stanie się dla mnie kimś ważnym. Wciąż tęskniłem, pragnąłem znaleźć człowieka, któremu mógłbym powierzyć moją samotność”.</p>


<h4>Listopad/Grudzień</h4>
<p>Powstają trzy wiersze dla Lou Andreas-Salomé: <cite>I. Ich hielt mich übertroffen</cite>, <cite>II. Wie man ein Tuch vor angehäuften Atem / nein: wie man es an eine Wunde preßt</cite> oraz <cite>III. Entsinnen ist da nicht genug</cite>. Poeta ofiaruje je Lou dopiero w roku 1919 w Monachium.</p>


<h4>Od 22 października 1911 do 9 maja 1912</h4>
<p>Rilke przebywa w gościnie u księżnej Marie Taxis w Duino. Na zamku prócz księżnej obecni są również jej starszy syn Erich z żoną i dziećmi, a od 5 listopada także Rudolf Kassner. Rilke i księżna podejmują wspólną próbę przekładu dzieła Dantego <cite>Vita nuova</cite>.</p>


<h4>Od 12 do 21 października</h4>
<p>Rilke odbywa automobilem księżnej Taxis podróż z Paryża do Duino. Droga wiedzie przez Avallon i Lyon do Awinionu, dalej przez Juan-les-Pins, Ventimiglia, San Remo, Savonę do Piancenzy i Bolonii, a następnie do Wenecji. Stamtąd poeta udaje się na zamek Duino.</p>


<h4>Od 13 do 25 września</h4>
<p>Rilke przebywa w Monachium, gdzie spotyka się z żoną Clarą i omawia z nią przyszłość ich dziesięcioletniej córki Ruth. W Pinakotece, gdzie wystawiono „kilka wspaniałych płócien El Greca”, spotyka Hofmannsthala. Prowadzi również korespondencję z mieszkającym w Pradze dr. Josefem Starkiem w sprawie spadku odziedziczonego po kuzynce Irene von Kutschera.</p>


<h4>Od 8 do 12 września</h4>
<p>Rilke wyjeżdża z Lipska do Berlina, gdzie zamierza spotkać się z wydawcą Axelem Junckerem, by rozmawiać o przejęciu przez Insel Verlag praw do publikacji <cite>Księgi obrazów</cite>.</p>


<h4>Od 23 sierpnia do 8 września</h4>
<p>Rilke gości w Lipsku u Antona i Kathariny Kippenbergów. Poeta przybył do Lipska już 20 sierpnia, towarzysząc w podróży automobilem księżnej Taxis. Następnego dnia wspólnie udali się do Naumburga, 22 sierpnia zwiedzili Weimar, przede wszystkim dom Goethego (wydarzenia te opisuje księżna Taxis na kartach swych <cite>Wspomnień</cite>). Rilke ponownie odwiedzi Weimar razem z Kippenbergiem w dniach 2-4 września.</p>


<h4>Połowa sierpnia</h4>
<p>4 sierpnia Rilke przerywa swój pobyt w Lautschin, ponieważ wnuk księżnej Taxis, Raymond, zapada na szkarlatynę. Poeta wyjeżdża do Pragi, gdzie pozostaje do 10 sierpnia. Przez pięć następnych dni gości u Johannesa Nádherný w czeskich Janowicach. Sidie Nádherný, która przebywa wówczas w Anglii, spotyka Rilke dopiero 15 sierpnia w Pradze. Są to ostatnie odwiedziny poety zarówno w Janowicach, jak i w Pradze. 15&nbsp;sierpnia Rilke powraca na pięć dni do Lautschin, gdyż choroba Raymonda okazuje się niegroźna.</p>


<h4>Od 23 lipca do 4 sierpnia</h4>
<p>Po raz drugi i zarazem ostatni gości Rilke u księżnej Marie von Thurn und Taxis w Lautschin. Na zamku przebywają w tym czasie członkowie rodziny księżnej, m.in. księżna Pauline (Titi) z domu von Metternich-Winneburg oraz wnuk księżnej Marie, Raymond, a także włoski pisarz Carlo Placci. Od tej pory księżna Taxis będzie tytułować poetę <cite>Dottor Serafico</cite>.</p>


<h4>Połowa lipca</h4>
<p>Powstaje szkic <cite>Figurines pour un ballet</cite>; pozostanie on w rękopisie. Monolog Judyty przerobi poeta później na samodzielny utwór i jako wiersz prozą <cite>Judith</cite> wpisze do podarowanego księżnej Marie von Thurn und Taxis tomiku.</p>


<h4>Początek lipca</h4>
<p>Rilke odwiedza klasztor Mont Saint Michel. „U stóp wzgórza pielgrzymów na wybrzeżu Bretanii uszczęśliwiony wpisałem w moim notatniku: à force de prier”.</p>


<h4>Koniec czerwca</h4>
<p>Powstaje pierwszy z licznych wierszy Rilkego dla Marty Hennebert, ubogiej dziewczyny, którą poeta spotkał na paryskiej ulicy i postanowił otoczyć opieką. Marta Hennebert zostanie później żoną malarza Jeana Lurçata.</p>


<h4>21 czerwca</h4>
<p>W towarzystwie Kesslera ogląda Rilke ostatni w sezonie występ rosyjskiego baletu, podczas którego podziwia Niżyńskiego w <cite>Szeherezadzie</cite> oraz w nowej, urzekającej inscenizacji <cite>Spectre de la Rose</cite>.</p>


<h4>1 czerwca</h4>
<p>Rilke podejmuje u siebie w Palais Biron bawiących z wizytą w Paryżu Kippenbergów. Poeta czyta swym gościom dopiero co ukończony przekład anonimowego francuskiego sermonu <cite>De l&#8217;amour de Madeleine</cite>.</p>


<h4>Koniec maja</h4>
<p>Rilke przekłada na niemiecki <cite>Centaura</cite>, utwór francuskiego pisarza Maurice&#8217;a de Guérina, opublikowany po raz pierwszy w roku 1840. Przekład Rilkego, zadedykowany „baronowej May Knoop w dowód przyjaźni”, ukaże się w lipcu nakładem Insel Verlag.</p>


<h4>6 kwietnia</h4>
<p>Rilke wraca do Paryża, gdzie czeka na niego mieszkanie w Palais Biron przy 77 rue de Varenne.</p>


<h4>Od 29 marca do 4 kwietnia</h4>
<p>W drodze powrotnej z Kairu do Paryża Rilke zatrzymuje się na kilka dni w Wenecji, Hotel Luna. Spotyka się tam z księżną Marie Taxis, która mieszka w swoim mezzanino w Palazzo Valmarana. Wspólnie składają wizytę bratu księżnej, księciu Fritzowi Hohenlohe. Następnie księżna Taxis wyjeżdża do Wiednia, latem oczekuje Rilkego w Lautschin.</p>


<h4>Od 24 lutego do 24 marca</h4>
<p>Po rozstaniu z towarzyszami dotychczasowej podróży Rilke gości u barona Knoopa i jego żony May Knoop w ich hotelu Al Hayat w Helouan. „Moja podróż na dobrą sprawę dobiegła końca. Pragnę teraz jedynie, by nieskończenie rozproszone przeżycia stopiły się w pewien rodzaj duchowej konstelacji” (z&nbsp;listu do A. Kippenberga).</p>


<h4>Od 16 do 19 stycznia</h4>
<p>W trakcie swej podróży egipskiej Rilke spędza trzy dni w Luksorze. 18 stycznia przeprawia się na drugi brzeg Nilu i zwiedza Dolinę Królów. Płynąc w górę Nilu poeta dociera aż do Assuanu i wyspy Philae. Z początkiem lutego powraca do Kairu.</p>


<h4>6 stycznia</h4>
<p>Rilke wypływa z Neapolu w dalszą podróż do Egiptu. Po przybyciu dwa dni później do Aleksandrii niezwłocznie udaje się do Kairu, skąd 10 stycznia rozpoczyna wyprawę statkiem „Ramzes Wielki” w górę Nilu.</p>

</article>

</main>
			
<footer>
<p class="copyright">&copy; Dariusz Guzik</p>
<p class="impressum"><a href="https://rilke.pl/impressum">Impressum</a></p>
</footer>

</body>
</html>