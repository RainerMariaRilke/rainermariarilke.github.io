<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="https://rilke.pl/" />
<title>Rainer Maria Rilke &middot; Nowe wiersze</title>
<meta name="description" content="Rilke. Poeta. Księgozbiór. Świat wczorajszy.">
<meta name="author" content="Dariusz Guzik">
<link rel="stylesheet" type="text/css" href="rilke.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>


<body class="kb">

<header>
	<h1><a href="https://rilke.pl">Rainer Maria Rilke</a></h1>
	<nav>
	<ul>
	<li><a href="https://rilke.pl/poeta">Poeta  &middot;</a></li>
	<li><a href="https://rilke.pl/ksiegozbior">Księgozbiór  &middot;</a></li>
	<li><a href="https://rilke.pl/swiat-wczorajszy">Świat wczorajszy</a></li>
    </ul>
	</nav>
</header>

<main>		
			
<article>

<h2>Nowe wiersze</h2>

<h4>Doświadczenie śmierci</h4>

<p>O tych odejściach, których nasz los nie obchodzi,<br />
nie wiemy nic. Nie ma powodu, byśmy<br />
okazywali miłość, nienawiść lub podziw<br />
śmierci, którą odkształca w sposób tak wymyślny<br />
<br />
tragicznej skargi maska i żałoba.<br />
Świat jeszcze pełen jest ról, które gramy.<br />
Dopóki nam zależy, czy się podobamy,<br />
gra także śmierć, chociaż się nie podoba.<br />
<br />
Lecz gdyś odchodził, zabłysło na scenie<br />
pasmo rzeczywistości przez tę szparę,<br />
gdzieś zniknął: zieleń prawdziwej zieleni,<br />
prawdziwy promień, las, któremu dałeś wiarę.<br />
<br />
Lecz gramy dalej. Ciężko, gorzko wyuczone<br />
recytując, z gestami, z minami niekiedy;<br />
lecz życie twoje od nas oddalone<br />
i usunięte z tej naszej komedii<br />
<br />
może nas najść jak wiedza o doznanej<br />
rzeczywistości, spadając wśród blasku,<br />
tak, że możemy na chwilę porwani<br />
istnienie grać nie myśląc o oklasku.</p>

<p class="ft">{Todes-Erfahrung z tomu Neue Gedichte, przeł. Mieczysław Jastrun}<br />
{Pierwodruk: „Poezje”. Przeł. Mieczysław Jastrun. Kraków 1974, 1987, 1993}</p>


<h4>Quai du Rosaire</h4>

<p>Brugia<br />
<br />
Uliczki krok za krokiem z niedaleka<br />
ciągną (jak ozdrowieńcy, co niewprawni<br />
myślą z wysiłkiem: cóż tu było dawniej?),<br />
a która placu dojdzie, długo czeka<br />
<br />
tej, co pod wieczór jednym przemknie skokiem<br />
nad lustrem wody czystym i głębokim,<br />
gdzie, nim kontury rzeczy zmierzch pomiesza,<br />
świat zwierciadlanych odbić się rozwiesza,<br />
jak nigdy owe rzeczy rzeczywisty.<br />
<br />
Minione miasto. Widzisz w tafli czystej<br />
(prawem kaduka), głową w dół niestety,<br />
jak dziarsko uwyraźnia swe odbicie,<br />
jakby rzadkością tam nie było życie;<br />
wielkie i ważkie wiszą tam ogrody,<br />
z nagłym rozbłyskiem okien na dnie wody<br />
w tańcu zwijają się estaminety.<br />
<br />
A co na górze? — — Niczym nie zmącona<br />
cisza, co z wolna, sennie karmi siebie,<br />
z kiści co słodsze oskubując grona<br />
muzyki dzwonów, która wisi w niebie.</p>

<p class="ft">{Quai du Rosaire z tomu Neue Gedichte, przeł. Adam Pomorski}<br />
{Pierwodruk: „Sonety do Orfeusza i inne wiersze”. Wybrał i przełożył Adam Pomorski. Kraków 1994}</p>


<h4>Quai du Rosaire</h4>

<p>Brugia<br />
<br />
Uliczki tutaj bieg powolny mają<br />
(jak czasem także ozdrowieńcy idą<br />
rozpamiętując: co tu dawniej było?)<br />
a które w plac uchodzą, te czekają<br />
<br />
długo na inną, która jednym skokiem<br />
przekracza wodę klarowną wieczorem,<br />
gdzie, im się bardziej rzeczy zacierają,<br />
tym się ów zwierciadlanych świat obrazów<br />
wciąż realniejszy staje, jak te rzeczy nigdy.<br />
<br />
To miasto nie minęło? Patrz więc, jak<br />
(wedle zasady jakiejś niepojętej)<br />
staje się w odwróceniu owym wyraziste,<br />
jakby tam życie się jawiło tak;<br />
tam ogrody wiszą wielkie i znaczące,<br />
tam wiruje nagle za rozświetlonymi<br />
oknami taniec w małej kawiarence.<br />
<br />
A w górze co zostało? — — Cisza tylko, myślę,<br />
co smakuje powoli, godnie i statecznie<br />
grono za gronem z przewybornej kiści<br />
kuranta, który wisi na wysokim niebie.</p>

<p class="ft">{Quai du Rosaire z tomu Neue Gedichte, przeł. Andrzej Lam}<br />
{Pierwodruk: „Poezje nowe. Życie Maryi”. Przeł. Andrzej Lam. Warszawa 2010}</p>


<h4>Quai du Rosaire</h4>

<p>Brugia<br />
<br />
Ulice krokiem powolnym ruszają<br />
(jak czasem idą rekonwalescenci,<br />
„Co dawniej było tutaj?” szukając w pamięci).<br />
A te, które wychodzą na place, czekają<br />
<br />
na inną, która śmiałym krokiem przeszła<br />
przez wodę jasną, gdy się wokół zmierzcha,<br />
im bardziej zaczynają rzeczy w niej łagodnieć,<br />
świat zawieszony zwierciadlanych odbić<br />
będzie, jak nigdy te rzeczy, realny.<br />
<br />
Czy miasto nie przestało istnieć? Spójrz, widzialniej<br />
(według niepojętego prawa)<br />
to miasto wyraźnieje w odwróceniach,<br />
jakby tam w dole nie brakło istnienia;<br />
ogrody wiszą tam nie bez znaczenia,<br />
tam za pełnymi nagłego olśnienia<br />
oknami: taniec w estaminets.<br />
<br />
A w górze co? — — Tam cisza, tylko ona<br />
smakuje z wolna, niczym nie znaglona dzisiaj,<br />
jagodę po jagodzie ze słodkiego grona<br />
muzyki dzwonów, co pod niebem wisi.</p>

<p class="ft">{Quai du Rosaire z tomu Neue Gedichte, przeł. Mieczysław Jastrun}<br />
{Pierwodruk: „Poezje”. Przeł. Mieczysław Jastrun. Kraków 1974, 1987, 1993}</p>


<h4>Bóg w średniowieczu</h4>

<p>I zaoszczędzili go w skupieniu,<br />
i pragnęli, aby był i dawał miary,<br />
aż mu uwiesili jak ciężary<br />
(by przeszkodzić jego wniebowstąpieniu)<br />
<br />
swoich katedr olbrzymich masę,<br />
moc i brzemię. By wskazując krążył<br />
nad cyframi, nad bezmiernym czasem<br />
i nad nimi jak zegar ciążył,<br />
<br />
znaki dając im w pracach i trudzie.<br />
Lecz on ruszył nagle. I ludzie<br />
w mieście pełnym trwożliwego gwaru<br />
<br />
przyzwolili, przerażeni jego tonem,<br />
by szedł dalej z werkiem wywieszonym,<br />
i uciekli przed tarczą zegaru.</p>

<p class="ft">{Gott im Mittelalter z tomu Neue Gedichte, przeł. Mieczysław Jastrun}<br />
{Pierwodruk: „Poezje”. Przeł. Mieczysław Jastrun. Kraków 1974, 1987, 1993}</p>


<h4>Błękitna hortensja</h4>

<p>Jak w tyglu farb ostatnia zieleń się zataja,<br />
tak jest to płaskie, suche, omszałe listowie<br />
za baldachami pąków, które nie na sobie<br />
noszą błękit, lecz go odzwierciedlają z dala.<br />
<br />
Odzwierciedlają tylko łzawy i zatarty,<br />
jakby znów go utracić chciały w świetle nowym,<br />
i jak w starym niebieskim papierze listowym<br />
żółtość, fiolet i szarość kłądą się na karty;<br />
<br />
wyprany jak fartuszka dziecinnego bladość,<br />
nie noszony, z którym nic więcej się nie dzieje,<br />
jak czuje się małego życia krótkotrwałość.<br />
<br />
Lecz nagle płatki nowym błękitem się mienią<br />
w jednym z baldaszków, widać już, jak przed zielenią<br />
wzruszająca niebieskość wesoło jaśnieje.</p>

<p class="ft">{Blaue Hortensie z tomu Neue Gedichte, przeł. Mieczysław Jastrun}<br />
{Pierwodruk: „Poezje”. Przeł. Mieczysław Jastrun. Kraków 1974, 1987, 1993}</p>


<h4>Karuzela</h4>

<p>Jardin du Luxembourg<br />
<br />
Przykryta dachem w swoim cieniu krąży<br />
przez małą chwilę gromada radosna<br />
rumaków kolorowych, wszystkich z kraju,<br />
co długo zwleka, nim upadku dozna.<br />
Inne do wozów zaprzężone są,<br />
lecz wszystkie dość wesołe mają miny,<br />
zły lew czerwony kroczy razem z nimi,<br />
a zaraz potem stąpa biały słoń.<br />
<br />
Jest nawet jeleń, zupełnie jak w lesie,<br />
tyle że dźwiga siodło, a na górze<br />
niebieskie dziewczę przytroczone jedzie.<br />
<br />
Na lwie zaś biały chłopiec mocno ściska<br />
w szalonym pędzie rozpaloną dłoń,<br />
lew pokazuje język i zębiska.<br />
<br />
A zaraz potem stąpa biały słoń.<br />
<br />
Na szybkich koniach mkną jedna za drugą<br />
dziewczyny jasne, tym końskim wyskokom<br />
poddane całkiem; gdy już są wysoko,<br />
patrzą gdzieś w górę przez chwilę niedługą —<br />
<br />
A zaraz potem stąpa biały słoń.<br />
<br />
Tak to się toczy i kręci uparcie,<br />
biegnie i spieszy bez żadnego celu.<br />
Czerwień i zieleń, i szarość w tym biegu,<br />
i mały profil ginie, nim się zacznie. —<br />
Radosny śmiech rozlega się niekiedy, <br />
rozbłyska nagle i od razu gaśnie<br />
w nieustającej tej gonitwie ślepej…</p>

<p class="ft">{Das Karussell z tomu Neue Gedichte, przeł. Andrzej Lam}<br />
{Pierwodruk: „Poezje nowe. Życie Maryi”. Przeł. Andrzej Lam. Warszawa 2010}</p>


<h4>Ogród oliwny</h4>

<p>Szedł coraz wyżej pod szarym listowiem<br />
szary, wchłaniany przez oliwny gaj<br />
i czoło swoje pełne kurzu kładł<br />
w gorące, obsypane kurzem dłonie.<br />
<br />
Po wszystkim to. A to już koniec był.<br />
I teraz iść mam, teraz, kiedy ślepnę,<br />
i czemu pragniesz, abym rzekł, że jesteś,<br />
skoro już znaleźć ciebie trudno mi.<br />
<br />
Znaleźć cię nie mogę. Nie we mnie, nie.<br />
I nie u innego. Nie w tym kamieniu.<br />
Znaleźć cię nie mogę. Jestem teraz sam.<br />
<br />
Sam jestem teraz z ludzką nędzą całą;<br />
uśmierzyć ją przez ciebie próbowałem,<br />
a ciebie nie ma. O nieznany wstydzie…<br />
<br />
Potem mówili: Anioł przyszedł tam. —<br />
<br />
Dlaczego Anioł? Ach, to przyszła noc<br />
i kartkowała cicho w drzewach liście.<br />
Uczniowie tylko się ruszyli we śnie.<br />
Dlaczego Anioł? Ach, to przyszła noc.<br />
<br />
Ta noc, co przyszła, nie była niezwykła;<br />
przemija innych sto tak biegle.<br />
Psy się uśpiły i leżą kamienie.<br />
Ach, taka smutna, taka pospolita,<br />
co czeka, kiedy znowu wstanie zorza.<br />
<br />
Bo aniołowie do takich nie przyjdą<br />
i nie dla takich są ogromne noce.<br />
Tych samozatraconych rzuca wszystko,<br />
na obojętny los wydają ich ojcowie<br />
i odłączeni są od matczynego łona.</p>

<p class="ft">{Der Ölbaum-Garten z tomu Neue Gedichte, przeł. Andrzej Lam}<br />
{Pierwodruk: „Poezje nowe. Życie Maryi”. Przeł. Andrzej Lam. Warszawa 2010}</p>


<h4>Młody Apollo</h4>

<p>Jak przez bezlistne wciąż jeszcze konary<br />
przeziera ranek w niespodziany czas<br />
zbudzonej wiosny: tak nic w jego twarzy<br />
nie ma, co wadzić by mogło, by blask<br />
<br />
poezji trafił nas niemal śmiertelnie;<br />
bo wzroku jeszcze mu nie śćmiły łzy,<br />
na laur zbyt chłodne są wciąż jego skronie<br />
i jest zbyt wcześnie, aby z jego brwi<br />
<br />
wysokopienny wyrósł ogród róż,<br />
z którego płatki, osobne, rozwiane,<br />
na drżenie spadną poruszonych ust,<br />
<br />
co jeszcze ciche, bezmowne, błyszczące<br />
i tylko swym uśmiechem coś pijące,<br />
jak gdyby śpiewu płynęły w nie fale.</p>

<p class="ft">{Früher Apollo z tomu Neue Gedichte, przeł. Andrzej Lam}<br />
{Pierwodruk: „Poezje nowe. Życie Maryi”. Przeł. Andrzej Lam. Warszawa 2010}</p>


<h4>Pantera</h4>

<p>Jardin des Plantes, Paryż<br />
<br />
Jej wzrok znużony gonitwą wytrwałą<br />
nie widzi nic, miganie tylko krat.<br />
Jak gdyby przed nią tysiąc sztab istniało,<br />
a za tysiącem sztab się kończył świat.<br />
<br />
Jej miękki chód, wędrówka monotonna,<br />
co wciąż zatacza najciaśniejszy krąg,<br />
jest jak skupiony taniec wokół środka,<br />
gdzie drzemie wola, by się wyrwać stąd.<br />
<br />
I tylko czasem powieka odsłania<br />
źrenice cicho. Obraz tędy wchodzi,<br />
przebiega struną napiętego ciała<br />
i ginie w sercu, nim się zrodził.</p>

<p class="ft">{Der Panther z tomu Neue Gedichte, przeł. Andrzej Lam}<br />
{Pierwodruk: „Poezje nowe. Życie Maryi”. Przeł. Andrzej Lam. Warszawa 2010}</p>


<h4>Pantera</h4>

<p>W Jardin des Plantes, Paryż<br />
<br />
Spojrzenia jej znużyła mijająca krata,<br />
że już nie zatrzymują nic, mdlejące.<br />
Czuje, jak gdyby było sztab tysiące,<br />
a za sztabami już nie było świata.<br />
<br />
Jej kroki giętkie jakby się łasiły<br />
kręcąc się ciągle w tym najmniejszym kole,<br />
tworzą jak gdyby taniec siły<br />
wokół środka, co więzi ogłuszoną wolę.<br />
<br />
I tylko czasem uniesie się wyżej<br />
zasłona źrenic. — I obraz się wdziera,<br />
idzie przez członków naprężoną ciszę —<br />
i głębi serca się zaciera.</p>

<p class="ft">{Der Panther z tomu Neue Gedichte, przeł. Mieczysław Jastrun}<br />
{Pierwodruk: „Poezje”. Przeł. Mieczysław Jastrun. Kraków 1974, 1987, 1993}</p>


<h4>Poeta</h4>

<p>Umykasz mi wciąż, godzino pusta,<br />
raniąc me serce skrzydłami.<br />
Sam: cóż uczynią moje usta<br />
z mymi nocami i dniami?<br />
<br />
Nie mam ukochanej ni schronienia w niebie,<br />
sam, pod błękitu wstęgą.<br />
Rzeczy wszelkie, którym ofiaruję siebie,<br />
trwonią mnie swą potęgą.</p>

<p class="ft">{Der Dichter z tomu Neue Gedichte, przeł. Dariusz Guzik}</p>


<h4>Pieśń miłosna</h4>

<p>Jakże podtrzymać moją duszę mam, by twej<br />
nie musnąć bodaj? Jak ją wznieść<br />
ku rzeczom wszelkim, ponad twym istnieniem?<br />
Ach, jakże pragnę ją ukoić<br />
pośród tych rzeczy zatraconych, w ciemność wpleść<br />
w jakowymś miejscu obcym, błogim, które mej<br />
już nie poruszą duszy twoim drżeniem.<br />
Aliści wszystko, co nas wzrusza, mnie i ciebie,<br />
jak smyczek skrzypiec splata nas pragnieniem,<br />
co ze strun dwojga jeden tworzy dźwięk i jedną treść.<br />
Jakiż instrument władcą naszych skroni?<br />
I jakiż skrzypek dzierży nas w swej dłoni?<br />
O słodka pieśń.</p>

<p class="ft">{Liebes-Lied z tomu Neue Gedichte, przeł. Dariusz Guzik}</p>

</article>

</main>
			
<footer>
<p class="copyright">&copy; Dariusz Guzik</p>
<p class="impressum"><a href="https://rilke.pl/impressum">Impressum</a></p>
</footer>

</body>
</html>