<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="https://rilke.pl/" />
<title>Rainer Maria Rilke &middot; Poeta ofiary</title>
<meta name="description" content="Rilke. Poeta. Księgozbiór. Świat wczorajszy.">
<meta name="author" content="Dariusz Guzik">
<link rel="stylesheet" type="text/css" href="rilke.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>


<body class="art">

<header>
	<h1><a href="https://rilke.pl">Rainer Maria Rilke</a></h1>
	<nav>
	<ul>
	<li><a href="https://rilke.pl/poeta">Poeta  &middot;</a></li>
	<li><a href="https://rilke.pl/ksiegozbior">Księgozbiór  &middot;</a></li>
	<li><a href="https://rilke.pl/swiat-wczorajszy">Świat wczorajszy</a></li>
    </ul>
	</nav>
</header>

<main>		
			
<article>

<h2>Poeta ofiary</h2>

<p class="citt">Droga od intymności do wielkości prowadzi przez ofiarę.</p>

<p>Aforyzm ten, zaczerpnięty z książki Rudolfa Kassnera, cytował Rilke wielekroć z pamięci, utrzymując, iż owo stwierdzenie w pewnym sensie przemawiało zarówno za nim, jak i przeciwko niemu — słowa te niosły ze sobą błogosławieństwo, lecz stały się także jego przekleństwem. Kojące uczucie wdzięczności napełniało serce poety w chwilach, kiedy stanąwszy na rozdrożu, targany niepokojem o swą przyszłość, nie tracił z oczu ideału, który mimo zmiennych kolei losu przyświecał mu przez całe życie, nie pozwalając wyzbyć się wewnętrznego przekonania o swej poetyckiej misji.</p>

<p>Równocześnie jednak aż nazbyt dobrze zdawał sobie sprawę z losu tego przeciwności — niezliczonych trudności, z jakimi przyszło się borykać poecie, pragnącemu samotnie podążać ścieżką pielgrzyma „naprzeciw swemu ciemnemu Bogu”. Powołanie artysty, wiodące go niewzruszenie od intymności własnej duszy ku wielkości i wzniosłości poetyckiego słowa, żądało ofiary — poświęcenia rodzinnego szczęścia, uniesień miłości i przyjaźni, rozpraszających myśli uczuć przywiązania i oddania, a wszystko gwoli bogactwa i głębi swego wnętrza, dla samotności i sztuki.</p>

<h5>Droga od intymności…</h5>

<p>Owa intymność, będąca tu nieomal synonimem wewnętrznego nastroju, spowija niczym całun pierwsze poetyckie wyznania młodzieńczego serca, wzbierającego miriadami uczuć, naznaczonych żarliwością, acz i ulotnością. Jedynie w nielicznych lirykach z pierwszych tomików młodego poety (<cite>Życie i pieśni</cite>, 1894; <cite>Ofiary dla Larów</cite>, 1895; <cite>Uwieńczony marzeniem</cite>, 1896; <cite>Adwent</cite>, 1897) pobrzmiewa ton na wskroś osobisty, indywidualny, niepowtarzalny. Na większości z nich niezatarte piętno odcisnęły epoka i nurtujące w niej rozmaite prądy literackie, „czcigodni mistrzowie” dojrzewającego artysty i ich utwory, dominująca wówczas stylistyka. „Moje umiejętności były wówczas tak znikome” — napisze Rilke w roku 1904 w liście do Ellen Key — „a uczucia tak niedojrzałe i bojaźliwe; lecz nie dosyć na tym, do mych pierwszych publikacji wybierałem zawsze tylko to, co najgorsze i najmniej osobiste spośród mych pierwszych prób, gdyż nie mogłem się odważyć, by wydobyć na światło to, co naprawdę drogie memu sercu”. Poeta, „narcyz przeglądający się w zwierciadłach lazurowej liryki”, czerpie z natchnienia chwili, poddając się władzy nastroju, owego „przepełnionego fantazją nastroju intymności”.</p>

<p>W owej Gemütslyrik głos natchnienia stapia się z pragnieniem nadwrażliwego artysty, by w słowach wiersza oddać wrażenie, jakie owładnęło myślami i uczuciami rozpoetyzowanego młodzieńca. Niemniej w następnych dwu tomach poezji, <cite>Księdze obrazów</cite> (1902) i <cite>Księdze godzin</cite> (1905), powstałych na przestrzeni kilku lat i czerpiących z rozmaitych doświadczeń i przeżyć autora (dwie podróże do Rosji, pobyt wśród malarzy w kolonii artystycznej Worpswede, małżeństwo z rzeźbiarką Clarą Westhoff, studia nad literaturą i sztuką rosyjską oraz skandynawską, pierwszy okres pobytu w Paryżu), swym wewnętrznym doznaniom zdołał Rilke nadać bardziej zwartą, wyrazistą formę; strumień poetyckiego natchnienia zostaje ujarzmiony i przyobleczony w plastyczny, nasycony liryzmem kształt o głębokiej, ewokatywnej sile wyrazu. Z głębin nastrojowej inspiracji wyłania się Artysta, niepoddający się biernie ulotnym wrażeniom chwili, lecz władny przeczuć „burze, wzburzony jak fala mórz”:</p>

<p class="cit">Godzina się zniża, dotyka mi czoła<br />
metalem swych czystych brzmień<br />
i drżą moje zmysły. I czuję: podołam —<br />
i chwytam plastyczny dzień.</p>

<p class="cit">Nic jeszcze nie zaszło, aż wzrok się przekona,<br />
ruch wszelki wstrzymany nagle.<br />
Spojrzenia dojrzały i jak narzeczona<br />
jest rzecz, gdy ktoś jej zapragnie.</p>

<p class="pft">(Księga godzin, przeł. M. Jastrun)</p>

<p>Lecz oczekiwać na „boski podszept natchnienia”, wsłuchiwać się w ciszy i skupieniu we własne „drgnienia duszy” wewnętrznego nastroju, zrodzone z najintymniejszych doznań, znaczyło zatracić się w zgubnej lekkości i ulotności stylu, wciąż podążając na wskroś znaną sobie drogą wijącą się bez końca, lecz wiodącą donikąd. Rilke, idąc w ślad za swym mistrzem Rodinem, z którym zetknął się po raz pierwszy w roku 1902, zbierając materiały do swej monografii poświęconej rzeźbiarzowi, a później, na przełomie lat 1905 i 1906, był jego osobistym sekretarzem, zapragnął zawładnąć swym natchnieniem, „zaprząc” je i „przyoblec w kształt rzeczy”. Roił, by tworzyć samoistne „dzieła sztuki”, które mogłyby stać niczym rzeźby, „odjęte czasowi” i „oddane przestrzeni”; pragnął kreować nowe życie — życie rozbudzone przez wrażenia świata zewnętrznego, zrodzone z naoczności i odtworzone w słowach mocą twórczej inspiracji, a zarazem pulsujące własnym rytmem wewnętrznego istnienia, oderwanym od wszelkiej ulotności i przemijalności.</p>

<p class="cit">Chcę z wszystkiego, co z dzieciństwa dni<br />
bezimiennie i jak woda lśni,<br />
z włosów twoich płomieniem wzniecony<br />
ołtarz wznieść nazwany twym imieniem<br />
i piersiami twymi lekko uwieńczony.</p>

<p class="pft">(Ofiara, Nowe poezje, przeł. M. Jastrun)</p>

<p>Wymagało to cierpliwości, wytrwałej obserwacji świata widzialnego i nieomal nabożnego skupienia przy przetapianiu owych wrażeń w „złoto poetyckiego słowa”; żądało „bezgranicznej samotności, kiedy dzień każdy zda się niczym całe życie… przestrzeni, której nie można objąć wzrokiem, w środku której człowiek stoi otoczony nieskończonością”. Poeta musiał uznać rodinowską ewangelię <i>toujours travallier, rien que travailler</i> (trzeba pracować każdego dnia, nic tylko pracować) za własną i oddać się bez reszty jej nakazom.</p>

<h5>Droga do wielkości…</h5>

<p>Rilke, coraz bliższy dojrzałości artystycznej, dochodzi do przekonania, iż „poezje nie są uczuciami — są doświadczeniami”. Gwoli narodzin jednej tylko strofy „trzeba wiele miast zobaczyć, ludzi i rzeczy”, trzeba „umieć myśleć wstecz… o niespodzianych spotkaniach i rozstaniach”, trzeba ożywić „wspomnienia wielu nocy miłosnych”, wspomnienia „krzyku rodzących” i „konających”. Jednak źródłem poezji nie są same tylko wspomnienia; „trzeba je umieć zapomnieć… i mieć tę wielką cierpliwość czekania, póki nie wrócą”. Albowiem dopiero wówczas, gdy „krwią się staną w nas, spojrzeniem i gestem, czymś bezimiennym i nie dającym się odróżnić od nas samych”, dopiero wówczas, w osobliwej godzinie, narodzić się może „pierwsze słowo poezji” (fragm. <cite>Maltego</cite> w przekł. W. Hulewicza). W twórczości Rilkego z tego okresu — jego owocem będą <cite>Nowe wiersze</cite> (1907) i <cite>Nowych wierszy część wtóra</cite> (1908) — nikną przeto ulotne wrażenia i migotliwe impresje; w ich miejscu pojawiają się „dzieła sztuki” — malowidła mistrzów pędzla, rzeźby wykuwane dłutem w kamieniu i marmurze, tudzież motywy zaczerpnięte z dzieł autorów klasycznych oraz Biblii. Wszechobecna <i>nastrojowość</i> przeobraża się w <i>doświadczenie</i>, zrodzone z cierpliwości i wytrwałego dojrzewania.</p>

<p class="cit">Kim więcej stać się mamy i pozostać,<br />
gdy nieśmiertelność mija z naszym życiem?<br />
Niechże nam w tobie w słowo się obraca:<br />
by nas wysłowić, bądź nam: samym byciem.</p>

<p class="pft">(Śpiew kobiet do poety, Nowe wiersze, przeł. A. Pomorski)</p>

<p class="cit">W stromą wieżę serce nie odmienię<br />
i na szczycie stanę: gdzie poza tym<br />
nic już nie ma — jeszcze o milczenie,<br />
o niewysłowiony ból nad światem,<br />
o świat więcej…<br />
o wejrzenie głazu, twarz kamienia,<br />
co wewnętrzny ciężar — już zbyteczny,<br />
zniweczony mocą oddalenia —<br />
zmusić chce do szczęśliwości wiecznej.</p>

<p class="pft">(Samotny, Nowych wierszy część wtóra, przeł. A. Pomorski)</p>

<p>„Poezja rzeczy”, skupiona na przedmiocie obserwacji otaczającego artystę świata i wydobywająca zeń najskrytsze tajniki istnienia, próbująca odnaleźć rzeczy tych „wewnętrzny sens”, ukazując ich treści, niewypowiedziane dotąd w bezpośredni sposób, mogła jednak stać się jedynie „stacją miłości”, pewnym doświadczeniem na drodze prowadzącej ku ostatecznemu celowi — wyrażeniu istoty ludzkiego bytu i tragizmu jego istnienia w świecie. W roku 1914 powstaje wiersz, który poeta „mimowolnie” zatytułował <cite>Przemiana</cite>, jakby przeczuwając konieczność przełomu, jaki musiał się dokonać w jego twórczości. Oto nadszedł kres „patrzenia”, którym artysta „od dawna wygrywał”, rzucając na kolana gwiazdy, kiedy „mocował się z nimi wzrokiem”; strach ogarniał wieże, które przenikał swym spojrzeniem, „w jednej dźwigając je wszystkie”; krajobraz, za dnia „przeładowany” obrazami, „odpoczynku szukał pod wieczór w zaciszu jego postrzeżeń”. Istnieje bowiem — rzecze poeta — „granica patrzenia”, „świat ujrzany” pragnie zakwitnąć w miłości; „Dokonało się dzieło spojrzenia” — powiada Rilke, jakby sam siebie wzywając — „czyń teraz dzieło serca / przy obrazach, co w tobie więzione” (przeł. A. Pomorski). Owo „dzieło spojrzenia” — twórczość zrodzona z obserwacji rzeczywistości, utrwalona na papierze pod wpływem bodźców, wrażeń, nastrojów płynących z realności świata widzialnego — znalazło swój wyraz w rozlicznych utworach, tchnących głębią i siłą artystycznej wypowiedzi. Lecz nadszedł już czas, by porzucić to, co rzeczywiste, widzialne, i zwrócić swą myśl oraz całą „skupioną obrazowość”, ową poetycką <i>imagerie concentrée</i>, ku niewidzialnemu, ku światu istniejącemu poza rzeczywistością, w której zanurzony jest człowiek; czas wyrażenia w słowach transcendencji, tego, co niedostępne ludzkiemu poznaniu. „Dzieło serca” spełniło się w zdumiewającej erupcji twórczego natchnienia, dzięki któremu Rilke, w sposób ostateczny, zaklął w słowa wszystkie swe przemyślenia związane z tematami i problemami, jakie nurtowały go przez całe życie. Przelewając na papier wersy <cite>Elegii duinejskich</cite> (1922) oraz <cite>Sonetów do Orfeusza</cite> (1922), ich nasycone obrazy niezrównanego artyzmu, odurzające wprost swą niewyobrażalną potęgą i śmiałością poetyckiej wyobraźni, zdołał wysłowić miłość oraz śmierć, będącą dlań dopełnieniem życia, jego niewidzialną stroną, a nie jego przeciwieństwem i negacją; tajemnice ludzkiej świadomości i jej związków ze światem przyrody; bogactwo i wagę przeżyć okresu dzieciństwa; radości, tęsknoty, lecz i ograniczenia ziemskiej egzystencji człowieka, skazanej na nieuchronne przemijanie.</p>

<p class="cit">Nie mamy nigdy, choćby przez dzień jeden,<br />
przed sobą czystej przestrzeni, gdzie kwiaty<br />
kwitną niezmiennie. To zawsze jest świat,<br />
a nigdy Nigdzie bez nie: nie strzeżona<br />
przejrzystość, którą wdycha się i wie,<br />
wie nieskończenie i nie pragnie…<br />
Zawsze zwróceni ku istnieniu, tylko<br />
odbicie wolnej widzimy przestrzeni,<br />
przyćmione przez nas…<br />
To zwie się losem: być w obliczu, wobec,<br />
i nic prócz tego, zawsze tylko wobec.</p>

<p class="pft">(Ósma elegia duinejska, przeł. M. Jastrun)</p>

<p class="cit">Ale że ziemski byt znaczy wiele i że wszystkiemu tutaj<br />
jesteśmy na pozór potrzebni, całej tej znikomości,<br />
co nas przedziwnie dotyczy. Nas, najbardziej znikomych. Raz tylko,<br />
wszystko tylko raz jeden. Raz i nie więcej. My także<br />
raz tylko.</p>

<p class="pft">(Dziewiąta elegia duinejska, przeł. M. Jastrun)</p>

<p>Wizja Rilkego, pełna lamentacji nad tragizmem ludzkiego losu, nie jest wszakże przygnębiająca w swej ostatecznej wymowie. Poetę przepełnia radość, której źródłem jest jego twórcza siła, jego własna zdolność objęcia myślą i słowem „całości Bytu, wyniesienia <i>zewnętrzności</i> ku <i>Absolutowi</i>”; moc przeobrażenia widzialności w niewidzialną „wyższą formę rzeczywistości”. „W tym najwyższym <i>otwartym</i> Świecie” — pisał Rilke — „wszyscy <i>istnieją</i> — nie można powiedzieć <i>jednocześnie</i>, bowiem to właśnie rozpad czasu stanowi warunek ich <i>istnienia</i>. Przemijanie pogrąża się wszędzie w głębie Bytu”. Dzięki temu człowiek nie zatraca się w swym istnieniu, naznaczonym ulotnością i poddanym ograniczeniom, lecz podąża — winien podążać — drogą prowadzącą ku „wyższemu królestwu”.</p>

<p class="cit">Patrz, żyję. Z czego? Ani dzieciństwo ni przyszłość<br />
nie tracą nic z siebie… Byt niezmierzony<br />
wytryska z mojego serca.</p>

<p class="cit">Sław przed Aniołem świat, nie ten wyrażalny, przed nim<br />
próżno byś chełpił się przepychem uczuć; w bezmiarze,<br />
tam, gdzie on czuje stokrotnie, tyś nowicjuszem. Więc pokaż<br />
mu rzeczy zwykłe, co z pokolenia na pokolenie żyją<br />
w nas jako nasza własność, pod ręką, w spojrzeniu.<br />
Powiedz mu rzeczy. Stać będzie wstrząśnięty…</p>

<p class="pft">(Dziewiąta elegia duinejska, przeł. M. Jastrun)</p>

<p class="cit">Na rozstaju zmysłów bądź w godzinę<br />
nocy tej z nadmiaru czarnoksięstwem,<br />
sensem jej niezwykłego spotkania.</p>

<p class="cit">I gdy pamięć ziemska cię wygania,<br />
do milczącej ziemi powiedz: Płynę.<br />
Do śpieszącej wody powiedz: Jestem.</p>

<p class="pft">(Sonety do Orfeusza; II, 29, przeł. M. Jastrun)</p>

<h5>Droga przez ofiarę…</h5>

<p>„Jakże trudną była zaiste owa droga, droga wiodąca ku granicom <i>strasznego przejrzenia</i>” — wyznała księżna Marie von Thurn und Taxis—Hohenlohe, oddana przyjaciółka i protektorka poety, na kartach swego <cite>Wspomnienia o Rainerze Marii Rilkem</cite>. „Gdybym tylko mogła była uwolnić jego życie od wszelkich uczuć goryczy i smutku”. Ich źródłem stał się codzienny, ofiarny trud przemiany widzialnej rzeczywistości w magię poetyckiego słowa, nieprzerwane, żmudne zmaganie się artysty z powszednim życiem, nadludzki mozół nazywania rzeczy i przemiany doczesności w Weltinnenraum, ową tajemną przestrzeń wewnętrznego świata. Już w młodzieńczych latach dojrzewania Rilke podporządkował swemu poetyckiemu powołaniu wszelkie sprawy zwyczajnego życia, oczekiwania rodziny i przyjaciół, nawet wzruszenia i tęsknoty miłości. Lecz „życie powszednie” nie tak łatwo dało się ujarzmić. Poeta miał srodze doświadczyć nieprzejednanej sprzeczności i nieuchronnej klęski, jakie kryły się we wszelkich próbach pogodzenia życia i pracy artystycznej — pragnienia oddania wszystkich myśli swemu dziełu i wymagań, które przed człowiekiem stawia zwyczajne życie. „Gdziekolwiek bowiem spojrzeć, dawna wrogość / trwa między życiem a ogromem pracy” — napisze Rilke w <cite>Requiem pamięci przyjaciółki</cite> (przeł. A. Pomorski).</p>

<p>Trudności piętrzące się na „pięknym szlaku samotności”, wiodącym ku artystycznemu mistrzostwu, zdawały się czasem wręcz niebotyczne, a konieczność stawienia im czoła rodziła przygnębienie, czasem gorycz zwątpienia. „I cóż tu pomóc mogą wysiłki, które człowiek podejmuje z obrzydzeniem, coraz opieszalej, z coraz większym znużeniem… z wciąż bardziej wzrastającą obojętnością wobec nieustannie, choć z wolna rosnących przeciwności” — zapisał poeta w dzienniku — „Człowiek pragnie czegoś, lecz wola jego jest jak trzcina uderzająca o kamień” (przeł. W. Markowska). Artyście, któremu — jak pisał Edmond Jaloux — „obce były wszelkie ziemskie sprawy, a jego twarz zawsze zwrócona ku prawdom nigdy niewypowiedzianym”, problemy codzienności jawiły się wprost nie do zniesienia, napełniając obawą, iż przytłumią one jego wewnętrzny głos i nie pozwolą już zakiełkować żadnemu ziarnu poezji. „Ileż mnie to kosztuje, by móc żyć tylko tym, co dla mnie najważniejsze!” — uskarżał się w liście do Lou Andreas-Salomé — „A tu skrzeczą wszystkie te drobiazgi, jakie niesie ze sobą dzień, troski o pieniądze, drobne przykrości i przypadki, drzwi, zapachy, godziny, które zegar wybija, by zawsze do czegoś wzywać — wszystko to mnie ogłusza, nie oszczędzając mnie w najmniejszej mierze i napełnia moje dni swą czczą paplaniną” (przeł. W. Markowska).</p>

<p>Rilke usłuchał wezwania Rodina „il fault toujours travailler”, wierząc, że dzięki owej ewangelii zdoła zachować swe twórcze natchnienie; rozpaczliwie pragnął znaleźć narzędzie swej sztuki, „ów młot, mój własny młot, żeby posiadł władzę i zagłuszył wszystko dokoła” (przeł. W. Markowska). Uświadamiał sobie wszakże, iż jego sztuka nierozerwalnie związana jest z rzemiosłem — codziennym mozołem wykuwania rzeczy z granitu ludzkiej mowy, bezustanną pracą, której trzeba wszystko poświęcić, a która wymaga jednak bezbrzeżnej cierpliwości. „Mam w sobie cierpliwość na całe stulecia i chcę żyć, jakbym miał przed sobą całe wieki czasu” (przeł. W. Markowska).</p>

<p>Niełatwo jednak przyszło mu posiąść <i>umiejętność pracy</i>. „Czy brak mi siły? Czy mam chorą wolę? Czy marzenie hamuje we mnie wszelkie działanie?” — zapytywał sam siebie, głosem, w którym pobrzmiewa ton rozpaczy i zwątpienia. „Dni mijają, niekiedy słyszę, jak życie uchodzi. A jednak nic jeszcze nie zdziałałem, dotąd nic prawdziwego wokół siebie nie widzę, wciąż się rozpraszam i rozpływam się w wielu kierunkach, a tak chciałbym płynąć jednym łożyskiem ku wielkości” (przeł. W. Markowska). Źródłem owych uczuć przygnębienia i wewnętrznego rozdarcia były chwile, miesiące, lata niecierpliwego oczekiwania na spełnienie najwyższego nakazu pisania, „owych straszliwych napięć wewnętrznego przeżycia, nad którymi nie masz żadnej władzy”, na przypływ „inspiracji i wewnętrznego przymusu” tworzenia, bez których Rilke — wedle słów księżnej Marie Taxis — „nie napisał ani jednej linijki wiersza”. Zrozumiał bowiem — czemu dał wyraz na kartach <cite>Testamentu</cite>, zadziwiającego świadectwa zmagań poety z własnym losem — iż czas próby dla artysty i jego niezłomności nie przychodzi w chwilach spełnienia i objawienia jego geniuszu, lecz „pomiędzy nimi, kiedy zwyczajne życie rozprasza myśli, a powszednia miłość skrywa pokusę”.</p>

<p>Dariusz Guzik</p>

</article>

</main>
			
<footer>
<p class="copyright">&copy; Dariusz Guzik</p>
<p class="impressum"><a href="https://rilke.pl/impressum">Impressum</a></p>
</footer>

</body>
</html>